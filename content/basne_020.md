---
title: ''
contentType: prose
---

## Vpád

Prám rozkoše plul s mrtvou převoznicí  
Bránila se potulným chlapům chlípným  
Avšak oni ji zahnali na příď  
Přistáli u onoho břehu  
A poslední odstrčil patou loďku  
Vystoupiv na suchou zem k svým bratřím

Plula po proudu bidlo v bezvládných rukou  
Vesla zlomená vpůli  
Vidouc je jak se plouhají travou  
Vyrážejíce hrdelní písně říje  
Žalovala to vlnám vlny břehům  
Obtěžkala bělostná křídla racků svou láskou  
A břehy vlnám donesly ji mrtvou

Prám rozkoše plul s mrtvou převoznicí  
Lidé na břehu stáli s tváří smutnou  
Odnaproti zněl marně povyk chlípných  
Kteří nalezli zemi prázdnou  
Když byl milostný příslib prchnul  
V prámu se zlomenými vesly
