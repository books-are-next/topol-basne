---
title: ''
contentType: prose
---

## Kolchida

Co v oblouk spjato leží uprostřed,  
v čem běžec obíhá,  
uvázlý patou v rozdmychané vůni  
se zlatým perem se snoubí,  
čím chorý vlas myrta hojí,  
to neporušeno smrtí bok obrací  
a v marnosti opět se počne.

Jinak,  
s bezdůvodnějším úsměvem než dosud,  
s vírou v antické tance,  
když krásný se loudá v pobřežním písku  
(a karyatida zbytečný balkon nese),  
nestřežen ničím,  
bez jediného pouta k mé vášni  
běží proti mně s váhou ramen  
nic netušící a nedbá,  
sama lhostejnost, sám klid.

Moře tajně křídlí mu paty,  
k rosnému ránu bezstarostně vzlétá —

vím, že se mnou je spjatý.
