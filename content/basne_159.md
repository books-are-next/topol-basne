---
title: Otázky
contentType: prose
---

<section>

Mohl Všemohoucí jediným Slovem  
zničit co stvořil jako hrnčíř  
rozbije džbán který se nepovedl  
i když do něho předtím vdechl duši?

Mohl Vševědoucí pouhým Slovem  
odvolat mízu z keře zla  
když ho nechal mezi námi bujet a růst  
a znovu a znovu vystavuje  
ač jsme k Obrazu jeho  
nás novým pokušením?

Nebo usoudil že je život slzavé údolí  
a po něm Ráj který nebude utopie?

Proč nás stvořil k svému Obrazu  
z hlíny infikované bakteriemi ďábla  
do které přesto vdechl Duši?

Teď si neodpovím: Mám jít truchlit  
nebo myslet na budku pro sýkorky  
(jak ji udělat kam pověsit)  
když se mi od úterka zdá  
že žiju v koncentráku zla?

Je to dočasné?

Ďábel přemáhá a přece  
trvá co bylo při stvoření  
Zlo převládá ale nenarodil jsem se  
abych se tomu vyhýbal:

Abych to změnil

</section>
