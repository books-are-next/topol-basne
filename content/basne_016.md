---
contentType: prose
---

## Dospělost

Je vypouštěn rybník  
Z nakřápnutého pouzdra  
Uniká medový tok houslí  
Dvanáct chlapů s koží chráněnými stehny  
A přesto rheumatických až běda  
Zarostlých s trnem uhrančivých očí  
Jak z jedné vody nanečisto  
Malovaných na brčálový list  
Štětcem namočeným v rozpuštěné rzi  
Už pozvedá ruce plné slizkých šupin  
Voda milostně šplouchající  
Úpí na skřipci  
Žernov z tvrdého dřeva drhne hrdlo  
Z bahna se derou zkřehlé žáby

Nejmladší z dvanácti je nejbystřejší  
Jde právě o výuční list  
Zatíná v prokřehlé a ztuhlé tělo  
Ostruhy bílých šlach  
Prohýbá se pod tíží váhy  
Zvedá vysoko nejpěknější kusy  
Lesk padá v zbrunátnělou tvář  
Pozoruje ho jedenáct chlapů  
Rheumatických až běda  
A těší je ten kvas a třas  
Na břehu strmí kádě plné ryb  
Nejstarší svírá rameno nejmladšího  
Stal se právě dvanáctým z nich
