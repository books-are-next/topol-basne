---
title: Ráno po smrti
contentType: poetry
---

<section>

Laskavá oblaka plynou,  
probouzejí se malátní důchodci  
na duchnách zetlelého peří,  
v oknech těžknou stíny jabloní,  
které každý rok stříbrně raší,  
muškáty se nebetyčně pnou.

Traktory hlučně opouštějí vsi,  
němý řezbář vyspravuje dlaně,  
kajícníka u pat Salvatorových.  
Jeho žena nese náruč dříví,  
kojí dítě v studené oratoři.

Jižnější krajiny připlouvají,  
bohaté na mramor, s cypřišovými stíny,  
ze střemchy bledé mšice mží,  
pozouny z pohřbů jaře vytrubují,  
uprostřed kamenolomu v plechovce od konzervy  
larva komáří svědčí ve prospěch přirůstání.

Zlaté cesty se ztrácejí v hnědi,  
křehkost země v ochranu berou konipásci,  
žluvy radostně na bílých břízách klovou,  
stará nebesa k zemi vášnivě lnou  
v užaslém rozpoznání.

</section>
