---
contentType: prose
---

## \* \* \*

Já tolik v hlavě kde bych se byl dostal  
až k podstavci?

Nebýt tebe

Vystřízlivělý až k nebytí  
nevěřil jsem ani včelám divě poletujícím  
že by opylovaly když sedaly z květu na květ  
ani kravám že by dojily když jsem viděl  
zootechniky v bílých pláštích  
odstavená telata a býky v pochmurných stájích  
umělá oplozování potraty impotenci

Nebýt tebe  
uvěřil bych na elektrické kvočny  
umělé přivolávání deště  
dobytí kosmu život ze zkumavky  
výhru v Matesu v srdce v těle soudce  
v polepšení Cikánů v předpovědi počasí  
v moudrost politiků  
V netečnost Boha v rozpínavost Model

Nebýt tebe uvěřil bych  
že ve století rozumu  
se budují nová důmyslnější jatka  
kde se zavilostí jemu vlastní  
rozum ničí co se mu příčí

Tudíž sám sebe
