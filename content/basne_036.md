---
title: Navštívení
contentType: prose
---

<section>

Jeho balon letěl bílý  
Šňůra se zařezávala kol prstu  
A srdce už už zjihnouti  
Jalo se tlouci monogram jméno  
Jehož písmena dlouho zrála  
Pod bliznou rtů  
Ale bál se přenést je odtud  
Aby nepadlo vprostřed skal  
S navždy stočeným kořínkem  
Pod tvrdou slupkou

Tak chodí k džberům noci pít  
Neboť z utajovaných lásek prý se žízní  
A zalykají se oba noc i on  
Noc se propíjí ke dnu  
Jeho očima  
A on jak slepec hmatá ke dnu tmy  
Kde lze nehýtkem lehce křesnout  
Neboť na dně všeho je jiskra  
Vzniklá za tření rybích snů  
S láskou nepopleněnou a bílou

</section>
