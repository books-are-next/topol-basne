---
title: ''
contentType: prose
---

## Jsem Herodes kajícný

je mi líto nevinných básní

Průvanem těla proudí duch  
je stejnoměrně otevřen  
nebi i peklu proto je  
podobný průchodu v osamoceném  
domě na kopci

Stromy s rybími těly  
to je bukovina  
začátek března v korunách  
šustí nebohé loňské listy

Dneska v noci klečel u mého lože  
bledý otylý Anděl  
který dávno není v aktivní službě  
ale po nocích melouchaří  
a na vlastní pěst  
slibuje království boží  
pan učitel který po šedesátce  
vyučuje  
ještě vášnivěji než dřív

Pak j sem chodil těmi rybími stromy  
ranní gotická procházka  
při které mi hlava klesala k rameni  
ruce byly svislejší než dosud  
a musel jsem se přemáhat  
aby klíční kosti jak vysedly  
nevydaly mé tajemství

Toho dne  
jsem na nikoho nepromluvil dřív  
než řekl heslo  
Jako princ dánský říkám potichu:  
Všimněte si těch stromů  
nevypadají jako boleni?

5\. března 1962
