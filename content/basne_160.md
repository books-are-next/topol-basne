---
title: ''
contentType: prose
---

## Florencie

Ještě chvíli  
a budu hotov doplazit se  
ke krmelci večera k žíru noci

A pod polštář si přát snář  
pocestovat si ve snu jako onehdy  
kdy jsem ve Florencii se blížil  
k Santa Maria Novella  
(viděl jsem ji před čtvrt stoletím  
z nádraží při odjezdu)  
až vrzla almara a vzbudila mě  
z křehkého voru polospánku  
strhla do bdivých vod

Marně jsem si přál  
navázat znovu zpřetrhanou nit  
zvědav kam až by mne dovedla:  
K San Lorenzo k San Miniato al Monte?

Nepovedlo se nad snem nemáme moc  
Nepřevedl mne už ani přes Ponte Vecchio  
neuviděl jsem zlatnické krámky  
probuzený  
nedíval jsem se už na prsteny a náramky  
ale na pavouka který od stropu nad mou hlavou  
předl nit každodennosti  
Už jsem nespal  
a pošeptal si: Zda-li zda-li!

Je to k zlosti  
jen ve snu vidět co jsme milovali
