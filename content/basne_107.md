---
title: ''
contentType: prose
---

## Polední smrt

Jako když se vytavil důl a horkost zlata  
ho splavuje do dutin země  
a nevíme to ačkoli tudy chodíme  
jaká ztráta postihla vlast!

Už chápu co to je vylidnění  
i při vydatném hemžení lidstva  
a proč ten strom v poli blízko obzoru  
má zvláštní oduševnělost  
když nad ním dominuje slunce

Něco chvíli čiřiká a mlkne v poledním žáru  
někdo odněkud řídkými kroky  
se posouvá odnikud nikam  
aby utonul v nehybnosti

Lilie léta!

Jak jste bývaly štědré krásou i vůní  
co se na vás natěšily mé smysly  
a zajisté nerostete jinak než dřív jste rostly  
snad jen ještě naléhavěji  
se rozvíjíte v instinktu záhuby — —

Proč se vám nepodobám?
