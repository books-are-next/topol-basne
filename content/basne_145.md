---
title: Uvidět tělo
contentType: poetry
---

<section>

Chtěli bysme mít jak plurálem majestatis  
             říkal císař  
děvečky co se podkasaly při senoseči  
mít mít paniců pluky odvedených rovnou  
             od pluhu  
od opratí jankovitých koní kteří rukují  
za doprovodu Josefa Haydna otce zdravé  
             hudby

Nic z toho březen padá sníh  
žádné Svěcení jara  
v putyce sešlí pivní starci  
já s nimi povečeřel  
v bedrech ještě hřeb včerejší dřiny  
abych potom vyšlapal  
svou cestu k noci

A stýskám si?

Ostatně ve století nedozírných možností  
už ukazovali davu básníka v kleci  
jak málem zvíře které nepřežije  
rok třikrát nula  
a taky jsem slyšel o stařence  
dělala šatnářku v leningradském divadle  
a ukazovala: Takhle v loktech  
jsem držela svoje děti  
a zemřely hladem nebylo co žrát!

Neboť po utopistech politici  
holiči jatí ctižádostí  
znovu přistřihnout bradu lidstva  
zas dělí na atomy zášti  
nedílné tělo: Dílo lásky

A tak jsem uviděl to tělo  
už skoro padlé nebo padající  
v putyce mezi sešlými  
už starci nebo jejich adepty  
přikované k rozvrzané hospodské židli  
Pak se zvedlo a razilo si  
cestu ke dveřím provázeno  
přes nepokrytý odpor utajeným podivem  
námět k pomníku i k pranýři

Všecko zšedlo a všichni se odmlčeli

_Zavidov, 1980_

</section>
