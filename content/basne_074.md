---
title: Pak žena
contentType: poetry
---

<section>

Pak žena půlnoční host skládá  
Želví pláštěnku proti dešti  
Střevíčky z hadí kůže  
Klobouček ze sovího peří  
Ruměnná rumem v této hodině noční  
Vřískne Hurrah či Halelujah  
Nezmarná bije kaditelnicí  
Líbezných promluv dušuje se  
Až popleskává stehna andělíčků

Milostné oči roubí nach  
Zpod nehtu tryskne rujná jiskra  
Nadýmá tváře jako sklář  
V žíně stelouc tělo jak pachtýř  
Chtivá jablka holí otlouká stromy  
Z labutí peří z labutí peří  
Její vznosný dech rozfoukává  
A pokouší se hvězdy střást  
Jež na tenkých stopkách zavěšeny  
Přenocují mezi nebem a zemí

</section>
