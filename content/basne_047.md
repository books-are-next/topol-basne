---
title: Dědictví
contentType: poetry
---

<section>

## I

Timbr otcovský a matčin hlas  
Hluboko pod slovy nám zní  
Doušek ze studní artézských

I svou podobu pak přiřkli nám  
Tak klínem vyrážen byl klín  
Chtíč svedl matky otce rozstonal

Kladou nás v paty zítřejšího dne  
Knutou své krve k dědictví nás zvou  
Tam kde se neotvírá proutkem kouzelným

V cínové misce připéká se čas  
A v lačnost dětí padl stín dvou ryb  
Ryby Světélkující a Mlčící

## II

Noc z nocturna stříbrného  
Svítání vrhá režnou smyčku  
A ta se v hrdlo zařezá

Dým opilství už nemá z čeho žít  
A měsíc není loutna s pružnou strunou  
To doutná závist k těm kdo kouzelničí

Na denní světlo vlekou bledé sny  
My vprostřed svých se probouzíme  
Z útrob hus kapitolských hřezne tajemství

</section>
