---
title: ''
contentType: prose
---

## Sebevražda

Sám sebe nemít rád  
s vlastní smrtí hrát  
s kterou jsme se už zrodili  
druhá matka pečovatelka naše  
když z první jsme osiřeli  
sotva jsme opustili povijan  
myslíme na provaz a krvesmilně  
do matky hrobky chceme dřív  
než si nás vyhýčkala

Neokusivší brusinek obíráme se  
jedovatými bobulemi blínu  
ne už pronásledovaní sebe samy  
štveme jako dauphin divokou zvěř  
Bohem odmrštěni pro svou duši  
žádáme vystěhovalecký pas  
do bezejmenné země nikoho

Od rána myslím na to co to je  
uvíznout nikde nebýt nic  
Nedařilo se mi ani zadělat na knedlíky  
táhne se to za kvedlačkou lepí na ruce  
jak tahle báseň: Neboť nebýt nic  
je být propadlý nicotě  
utonout v kádi beze dna  
v níž přece jenom kvasí prvky bytí  
táhne se to za námi lepí se to na nás  
mazlavé bez kvasinek ducha:  
jsme játra v kterých přežila jen žluč  
bez krve mouky bez koření  
jsme pokrm pro diabetické upíry

A to nás neuživí
