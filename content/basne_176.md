---
title: '* * *'
contentType: poetry
---

<section>

O čem byly ty pohádky?  
Čtu jen fabuli a uniká  
kouzlo které si pamatuji:  
Pásali jsme husy u jezu  
sestřenka ta Miluška dětství  
četla nahlas Bylo to za války a z bombardérů  
na nás sněžily lesklé stanioly  
svět byl krásný

Taky v pohádkách fungovalo zlo  
ale husy se vytrvale pásly  
velebné matky dukátových housat  
a v Boženě Němcové i když s potížemi  
nakonec vítězilo dobro

Hnali jsme z pastvy a nic netušíce  
jako do vrat jsme vstupovali do dějin  
kde se utínají nohy a ruce  
a stínají hlavy doopravdy

</section>
