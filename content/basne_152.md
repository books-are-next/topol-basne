---
title: ''
contentType: prose
---

## Abeceda

Zdeňku Urbánkovi

Po létech je příznivé léto  
které trvá až do podzimu  
jenom zprůsvitnělo a zlátne  
jako tolar od jara zavěšený  
na dívčím hrdle  
dosud září  
ještě říjnem  
vrhá srpnové blesky

To je teprve abeceda  
prvních písmen oslovujících přítele  
z azbuky roků kdy se mlčelo!

Čím se vyznačujeme když neznamenáme  
v osadách českých zhola nic —  
bodláčí bídáci ten plevel  
tak otravný! My trvalí my trávy  
na kterých se popasou všední dny  
než nenadálá neděle je skropí rosou!

My ptačí budky neobydlené  
nadobro zmizelými ptáky  
psí boudy po vyhnaných psech  
svinstvem zanesené chrliče  
dávného gotického deště  
a dodnes dosud neposbíraná  
senoseč přemyslovských ženců

A přece

tu nejsme němí rozvazuje nám  
snad ještě keltské nebo kdovíjaké  
praněco jazyk v přiškrceném hrdle  
Chudobná slota máme posud slova  
svlečená z kůže přetvářky  
úrodná slova šlechtěná  
sadaři generací  
nezcizitelná a nepřivlastnitelná  
jak bílá okruží  
kterými se vyznačujeme ač nic neznamenáme  
divní alchymisti písmen vyobcovaní  
za důmyslné a přesto nesmyslné  
ne už kyklopské ale ostnaté hradby!

Máme doposud slovo bílý límeček  
obdivuhodnou relikvii rodů  
a potulujeme se kolem sadařských bud  
kde se debatuje o moru včel  
a nedbá na královny

5\. října 1980
