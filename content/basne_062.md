---
title: Smrt Erbenova
contentType: prose
---

<section>

Jenom umírajících oči  
Vidí mytický pažit  
Chladivě k nohám se vinout  
Jim se naplní pověst  
O věčně zářivém nebi  
Tonoucím v náruči boží

Přišel bledý pán hostin  
Na pohřeb dřevnímu slunci  
A hned šťastné jsou sovy  
Neboť mají co zhltnout  
Píjí! řve upíří pískle  
Bušíc nahými křídly

A hned šťastný je každý  
V chmýří oděl se jinoch  
Nevinný stejnokroj navždy  
Sám jak obětní hříbě  
Bos jde spadalou rosou  
Skotačí v hluboké louce

A hned derou se z kopřiv  
Pohůnků osmahlá těla  
Bez hlesu kradou se ze vsí  
U země čenichá každý  
Rasové náhončí vraždy  
Pach krve nozdry jim vzdul

Jsme zakuklenci a pážata hříchu  
Přisluhujeme poslední z hostin  
Slovo je blábol asi  
Tázáni opakujeme písmen sled  
Přiškrcenými hlasy

Běda mu jinochu běda  
Třeba své šavle se chyt  
Pochvou si holeně brání  
Labutí stehno i klín  
V předtuše záhuby bledne  
Pohůnci nablízku jsou

Hú! vyje na bratra bratr  
Derou se z trní a ostřic  
Pochopů brunátná těla  
Rujnosti stejnokroj navždy  
Rasové náhončí vraždy  
Pach krve nozdry jim vzdul

K patám poutají lokty  
Provazem drhnou mu boky  
Pod kůží žebra se pnou  
Hlava se k rameni kloní  
Kolena k hrachové zemi  
Na prsou krvavý šrám

Jsme neopeřenci neznalí hříchu  
Vyobcovaní z první z hostin  
Pro hlt rozkoše doušek smíchu  
Němě přiškrcenými hlasy  
Jen opakujeme písmen sled  
Slovo je zázrak asi

Jinocha hasnoucí oči  
Vidí zelený pažit  
Chladivě k nohám se vinout  
Je vše co různě se dělo  
Jeden jediný život  
Tonoucí v náruči boží

Nevzhlédne k němu už nikdo  
Poberta na vlčích nohou  
O hadry porve se s druhem  
Prvenství závidí každý  
O cetku z loupežné vraždy  
Lapkové metají los

Minulo skřivánčí léto  
Ten tam je vlaštovčí podzim  
Na slunci zbělela kostra  
Obchází bledý pán hostin  
Na zimu moudře si schoval  
Z jinocha staženou kůži

Všechno začíná znovu  
Vavřín je pochoutkou koz  
V džínech pacholek od krav  
Stojí na hlavě zrudlý  
Haleká pradávnou báj  
To co podobu nemá  
Slovem je učiněno

</section>
