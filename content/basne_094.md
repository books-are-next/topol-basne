---
title: ''
contentType: prose
---

## Doručitelé věnců

Za dávnou vlastí kdo se střemhlav vrhá  
přes trojí kamenný schod  
jak ryba z nejhlubších vod,  
ten stejně nestihne kámen ani oblak,  
v kterém je zašitý.

Je to jak bolest, horší tím,  
že není z duše ani z těla.  
Vrata do ráje se rozletěla,  
jak do nich vanul náš syrový vzduch,  
se studnou, kterou poznamenal Bůh,  
kde ryby usychají mlčky,  
nejsou to ryby, už jsou to jen mžičky  
zásvětních vod.

Jdem do hospod,  
notoričtí pijáci,  
ráj se vytrácí,  
máme puklé nosy, ústa hliněná,  
okoralá cesta, jíněná  
prvními mrazy, pod námi je ze skla,  
rupá a průhlední, je lesklá,  
po hlavách mrtvých tetiček a strejců  
šlapem  
doručitelé věnců.
