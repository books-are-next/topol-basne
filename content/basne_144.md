---
title: Cesta zimou
contentType: poetry
---

<section>

Není koroptve abych se za ní neohlédl  
není stromu abych se u něho nezastavil  
v půli obluzeného zimního dne  
kdy široširým krajem jdu sám  
až u jediného okna nerozkvetlého mrazem  
(dávno opuštěná márnice)  
pomyslím na to co přese všecko mám rád

Není jediného rána abych  
nevzpomenul na loňské kapradí  
kdy jsem bloudil  
s myšlenkou na sebevraždu  
mezi dvěma potoky a jedno mi bylo  
kam který teče kudy kam  
Lhostejnost ke všemu  
a přece úzkost: přežiju to?

Až potkám vrbu podemletou  
už nakloněnou k hladině zmaru:  
co ji nutí se udržet v břehu?

_19\. ledna 1980_

</section>
