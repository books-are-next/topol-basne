---
contentType: prose
---

## \* \* \*

Co bych se bál snů?  
Je kluzko po poledni  
a pořád někdo číhá vartuje  
kam zapadneme večer  
Jako ten tatík z anekdoty  
kterému mamka zavyčítá:  
kam mi zapadneš dneska  
ty mé slunéčko?  
do které hospody?

Ale to jsou jen žoužele

Tedy znovu:  
co je na snech?  
Co je na tom že se nám zdají  
zdánlivé neskutečné  
a přece jako tyjící přímo z morku  
našeho bytí?

To nebyla měsíčná noc  
byli jsme v lunaparku  
někde u juldyfuldy  
ani dost náměsíční  
byla Matějská pouť  
a už je to dávno  
ale Jáchym tam jezdil na poníku  
mé plavé dítě popoháněl  
do klusu mladý snědý cikán  
a Filípek se ještě hřál  
v mateřském důlku

A potom jsme vypřahali  
a toužili jsme potkat toho dobrého cikána  
co se nenechal uvartovat  
ani učíhat ani obelstít  
aby třeba založil domov  
natož aby utvořil stát

A octli jsme se pojednou  
v území Veroniky  
která mému synovi podala roušku  
tak tenkou že za ní prosvítala tvář  
zvláště když nad Petřínem  
až od Markéty  
ji probodával večerní jas

Tak tu zbyly dva prstýnky  
a sen o světě který spojí  
Muže a Ženu  
i když Adam a Eva byli vyobcováni  
Dürerem z Ráje

A přece jen Spolu
