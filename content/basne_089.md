---
title: A slovo tělem učiněno jest
contentType: prose
---

<section>

A slovo tělem učiněno jest  
zahrada rozkoší i trest

Stalo se: Budiž!  
Už když  
počala tato symbióza  
s poézií zasnoubená próza  
octli jsme se v španělské panně  
probodaná chodidla i dlaně  
to po čem šlapem když jsme mladí  
ta mnohoslibnost která zradí  
a promění se v setrvačnost života:  
žádné extravagance a novota  
jenom lpění na zálibě a na zvyku  
ne už ani dřívější zalíbení v jazyku  
kterým jsme se tak snadno domluvili  
Z toho zbyly  
jen (špatně) artikulované diagramy  
A my  
místo abychom na sobě trvali  
a porvali  
se o zbytek bytí  
jako dobytek který se chytí  
na bezpečí ohrady  
skloníme čela pasem brady

Proč slovo tělem učiněno jest  
když nemá ocas ani pěst  
je bez žluče a bez duše  
jak ten Jupiter a Venuše  
stálice sice planety  
však ne ty  
na kterých došlo k symbióze  
slova a těla: Buď je to jen v próze  
anebo v poézii života  
v pozemské hvězdě která mihotá

Nepřeju si teď jedno ani druhé  
až dosud se nevymyslelo nic:  
buď lze tuto Zemi orat Pluhem  
nebo už nemá rub a líc

</section>
