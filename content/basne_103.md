---
title: ''
contentType: prose
---

## Příběh

### Saul

I smějí se mi kam vkročím:  
Tak hluboko se v ženu vbořil Saul  
syna se nedobral!

Ty divé oči jsem si nepřál  
Můj syn je oráč opřený do šlach  
jeho dlaň s dlaní prosbou nesrůstá  
sluší jí sevřít snědý chřtán  
zbojníka Davida  
Jeho dlaně k tělu lnou které jablka nosí:  
Ty se hleď zavěsit do těch větví  
mízou potřísni ústa!  
Můj syn má míti vzpurné hrdlo  
zuby uchvátí kořist jádra!  
Můj syn dlaněmi do boků vrůstá  
můj holedbavý syn pyšný vítězstvím!  
Jen o takovém se mi zdá  
kámen z hor pro něho jsem tesal

### Jonathan

Hle to čím oči slepnou  
co drhne v hlase: cizí hlas  
Škleb posměváka v mužném hodlání  
myší dráp v bílé šíji vznětu  
krtčí nepromluvení v slovu na pokraji  
lampa sytící světlo červem knotu  
(červ knotu skomírající v stopce světla!)

Na dně hmoždířů tlí zbytky dávných lun  
blýská se z přezek prorokových kalhot  
Dost posedle aby Jonathan trpěl  
jde syn Joseho zmámen slávou  
ale Jonathan odpouští i jeho  
je pole slávy

Hora Gelboe je zatím pustý úhor  
dnes poprvé tu bude zbrocen kámen  
ostré hrany nohy mladíčka už hryžou  
a jemu v patách tratoliště krve

### David král

Tu hvězdu jsem neupevnil sám  
tys však zapomněl o její stálost smlouvat  
Vracím se odkvétající stár  
a ty za mými zády  
v šňůře stromů jdeš odvázán  
ó Jonathan!

Chtěl jsem za sluncem slávy ale vím  
všichni izraelští jdou k tvému tělu  
jdou k tvému měsíčnímu tělu  
vítěz jdu pro sbohem  
ó Gelboe!
