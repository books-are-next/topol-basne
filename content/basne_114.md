---
title: ''
contentType: prose
---

## Černá hodinka

A tak jsme hnili spolu s jinými  
poznávali se podle pachu  
jenom oči jsme někdy nechali pást  
v mdlobě prožili celý den  
a do úmoru do noci civěli na televizi  
kde naše životy se obracely  
v černé kroniky a hlášení  
o těžbě uhlí boji o zrno

Sledovali jsme Kabaret u dobré pohody  
kde potměšilý stařík  
(který pamatoval Osvobozené divadlo)  
drmolil abecedu smíchu a polechtával  
jí pivní pokolení

Ale stávalo se  
že porucha výpadek elektřiny  
zhaslo akvárium s plovoucími rybkami  
pak chtěj nechtěj  
naše nevrlost dala zadoutnat  
petrolejce života pod zhaslými zářivkami

Vzpomněli jsme na Viktorku a její splav  
na otce na kterého zařveme  
aby nechrchlal když chceme mít ticho  
na matku které jsme od Vánoc nenapsali

A co bude s dětma jak to povědět ženě
