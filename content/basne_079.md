---
title: Doufání ve smrt
contentType: poetry
---

<section>

Kmity nespočetnými  
Jak perpetuum mobile  
Kyvadlo doufání mě zve  
Z krypty tebe mi vynášejí  
Příhody rozmarné  
Něžně otevírají oči  
Spanilé mrtvole

Odtud básni? Až od této chvíle?

Dosud málo se cení  
Příhoda poslední  
Ospalci mrtví vedou si tak mile  
Že se nabízí: není smrti  
Krom naší bázně Dokud sníme  
Pohyb bratr náš nevlastní  
Nás upomíná k jedinému otci

Bude to asi chvíle předjitřní

</section>
