---
title: '* * *'
contentType: poetry
---

<section>

Koso nenávisti  
stínající dosud nezralé klasy!

Jak se poztrácely  
poprašky prochozených cest  
kudy jsme chodívali!  
Byl to prostor a byla to dálka  
všecko se podobalo něčemu  
bylo to podobné i nám  
a nic se neztrácelo

Jako asi my sami  
co jsme tam chodili  
jsme nebyli darmošlapové  
hnětlo nás to (už tehdy)  
že neobstojíme v díži  
že nás pohltí odstředivost  
když se rozpínáme až nad svůj objem  
anebo se zřítíme kolmo dovnitř  
když to žijeme tak naplno  
a bez rezervy

</section>
