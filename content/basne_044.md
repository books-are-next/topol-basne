---
title: Oharky
contentType: prose
---

<section>

Jiřině

Poslední louč čadící a čpící  
S jiskrami padlými  
Na tvář dne který vpůli rziví  
Zem na pohled  
Spíš její podoba a stín  
Než ji pozřela velká ryba  
Rmutných deštivých dní

Neslas na tváři stopu  
Kdosi přišel za tmy  
A těžce se opřel  
Div ti nezvrátil tvář

Proud lítosti dospěl k tvému lůžku  
A zanechal v něm vlhké stopy  
Bdíš

Nad vrbovou větví olše nachýlená  
Bezpočet drobných pěstí  
Nad hejnem útlých rybek lesklých

To je hra to je jedna z proměn  
Na niž se dlouze rozpomíná  
Tvé dávno penízky svých očí

</section>
