---
contentType: prose
---

## Dětský průvod

Kde nenapodobitelný vítr s chůdu klesá  
V břehu divoké samaritánské trávy  
Úponky svlačce nás poutají na útěku

Mučeni kopřivami u kůlů sousedova plotu  
V předtuše milujeme zahálčivost zplanělých růží  
Kdy nás rozkoší probodává první trn

Odtud znovu slyšíme zapomenuté zvony  
Chraplající Laudamus když z večerní pastvy  
Jdou šerosvitem modly chlapeckých her

V orientální nádheře Hra na schovávanou  
Na stu velbloudech veze temná zákoutí  
Stíny nevídaných stromů a kamenů masky z trávy

Po zborcených lávkách přeskakuje pstruhové potoky  
Nestárnoucí víla Prvního rozpočítání  
Enyky benyky ábr fábr Dómine!

Naše ohýnky dosud doutnají kdesi v kopcích  
Slepý bernardýn z nálevny vzatý na nebesa  
Nosí chudým dětem psaníčka andělů

Kvočny pod sítem přečkávají nálet jestřábů  
Srdnatý kohout buší křídly v tyčkovém plotě  
Plný jasného ohně který naposled vzplál
