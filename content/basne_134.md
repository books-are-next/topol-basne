---
title: Záznam
contentType: prose
---

<section>

Jsou dosud jména  
není věcí  
jsou dosud věci  
není pojmenování  
a obojí platí

Jako sladce užitý čas  
se dosud nachyluje léto  
k hořknoucímu podzimu  
a velká hmota padá pozvolna  
když hvozdy prázdna po poledni  
bloudím v prosychajícím vřesu  
Nic nepociťuji nic nepozoruji  
ničím neuštknutý  
(ačkoli by tu měl být had)  
ničím neobtěžkaný  
(ačkoli je tu plno hmoty)  
přesto divně posedlý ach ano:  
Démon migrény!

Nadarmo jsem se rozptyloval  
obdivoval empírová kamna v márnici  
navlékl si z rozmaru koňský postroj  
lámal si hlavu kam bych přesadil  
Chamaecyparis pisifera filifera aurea  
nejspíš abych zesměšnil český úhor

Potolikrát upadnout  
vstát znovu  
tolikrát se postavit  
znovu padnout  
a obojí platí

Co se zjeví když dýchnu do popele?  
Kdysi málem před dvaceti lety  
jsem si cestou do Brna četl Heideggera  
po příjezdu místo v ústrety přátelům  
jsem spěchal do čekárny: tak neschůdné  
bylo pro mne Náměstí svobody

29\. srpna 1978

</section>
