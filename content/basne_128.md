---
title: Vánoce 77
contentType: poetry
---

<section>

Kalné stoky růžových jiter  
s dozvuky andělských citer  
s hasnoucími hvězdami  
na šachovnici bez Dámy  
svědkové zprznění a hany:  
Vánoce bez Marie Panny!

Vánoce bez oslíka  
který už jen v cirkuse hýká  
bez chléva bez jesliček  
v marnosti elektrických svíček  
kdy nás rozechví kdy nás jímá  
jen náhle procitnuvší zima!

Jak pytlák který na Hod Boží  
polední srnku v lese složí  
v tom lese odsouzeném k zániku  
kde není orel ani liška:  
Vánoce bez Ježíška!

</section>
