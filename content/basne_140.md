---
title: ''
contentType: prose
---

## Epika III

Takže je ve mně básník?  
Ta představa mě nevzruší

A pokud jde o zvířata:  
My pro jablko poznání odsouzení  
střídavě k pýše rozumu a depresím  
postupně vytlačujem ze světa  
co nemá vemeno a nenosí  
vejce: Homo sapiens!  
Ani ve spánku nepřestáváme myslet  
kudy na to jak to obejít jak získat!

Můj kocour Můra tady od rána spí  
něžně rozvalený jsou tři odpoledne  
už pochytal pár myší unavil se  
oddaně mi je položil na práh  
(co na tom že jsem o ně klopýtl  
a málem se poblil)

Co na tom zvíře odpočívá  
zatímco my snujeme plány  
na přístavby rodinných domků  
na další ovládání světa  
stůj to co stůj

Kocour vymaněný z přírody  
ochočený a krocený lidskou rukou  
čeká na pohlazení jako na naplnění života  
chytrý dravec který to přežil  
šťastná šelma která se dovtípila  
že tu křovák aspiruje na pána světa  
přesto bytost stvořená  
byť jen palcem věčného Boha

Krakovec, 1980
