---
title: O depresi
contentType: poetry
---

<section>

Od rána do mne není nic  
Co se pokouší mě vystrnadit  
z vlčího lánu ze záhumenky  
svízelně obdělané nadějí?

Probudil jsem se a viděl polární den  
zahradou prošly boty cizoty  
nevěstky bílé jak ten padlý sníh  
rabovaly v záhonu  
neřestně osedlaly kvetoucí řebčík  
a popotahovaly petrklíč  
Poupata z kterých ještě včera  
se četlo jaro  
teď zkřehlé otevřené pěstičky  
bez blizny divu Mrtví ptáci

Ujel jsem s tím do okresního města  
přisedl si ke mně mladík ukazoval  
na rukou jizvy od jezevce  
noroval ho před týdnem opakoval:

Zajímá mě jenom myslivost a ženský  
Pojď do vinárny vypijeme každej půl flašky  
tam bejvají ženský tady je hovno  
Nakonec mě neshledal hodného  
k tomu rozpoložení mysli  
odešel sám s pěnou na chlípném rtu

Je svatého Vojtěcha stále sněží  
ovečky z Arktidy se přišly pást  
na naše luhy

_23\. dubna 1980_

</section>
