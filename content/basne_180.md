---
title: '* * *'
contentType: poetry
---

<section>

Slepenec úzkosti bych leptal  
alespoň chatrnými verši  
když je stadion zmoudření už nadosah  
a nechce se mi

Raději promarňuji dny  
shlížím se v stoce plynutí  
okrádám Pánaboha  
denně o čerstvý chléb

Tak i zahrada mi umírá před očima  
nelaskám už nové výhonky  
nehnojím pod verše  
ani chutí ani plodivou silou

Vyděděný ze svého libosadu  
jen míjím ploty  
stezky ztrácející se v polích  
neptám se jich kam vedou

(Ještě onehdá mě zlákala jedna  
končila v neschůdné rokli:  
a pod rozložitou sosnou  
obydlené jezevčí doupě  
jak díra po mamutím klu!)

</section>
