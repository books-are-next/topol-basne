---
contentType: prose
---

## Noční jízda

Černé jiskry odletují  
V zlatu ostruh z paty hvězd  
Noc osedlává si mne  
Hó Její zchvácený dech

Nepoznává ulitu svého lůžka  
Z šedých povlaků vzlétá peří bílých hus  
Neboť jižní vítr se vrací  
Len prostěradla vstane z mrtvých  
A v modrém květenství  
Se k nanebevzetí schystá  
Čelo postele z matného dubového dřeva  
Zachvívá se neočekávaným tlakem mízy  
Stará noc v stínu očí ukrývá vrásky  
Aby mohla tváří v tvář pohlédnout mladistvému  
Slibuje mu husarskou jízdu  
Zkoumá tajnými doteky jeho boky  
Neboť zde je muž hledící k hvězdám  
Svázán přepevně s zemí

A jeho nohy bronzové sloupy  
Se podlamuji tíží spánku  
Vsunuje jeho bílá chodidla  
Do třmenů slastně žhoucích  
Nechá spočinout hlavu na svém rameni  
A sama třímá třpytivé třmeny a uzdu

Černé jiskry odletují  
V zlatu ostruh z paty hvězd  
Rameno o nějž se opírá je ze tmy  
Hó Nad ním zchváceny dech
