---
title: Vzpomínka
contentType: poetry
---

<section>

Vidíš sám: Není spočinutí  
stále odněkud někam  
to se jenom zdá chvílema  
tramvaj nejede nic se nekoná  
růženec všedních jednostejných dní  
od Vánoc do Dušiček

To se jen zdá že Never more  
že to je totalitní stav  
naprosté nehybnosti všeho  
Od Josefa po Markétu pak  
do Václava až po Lucii  
zimní a letní slunovrat  
podzimní jarní rovnodennost  
zabíjačky a půst

V člověku se střádá  
tažná kujná a nepoddajná  
vůle k životu

Vůl táhne člověk vynechává  
jezevec prospí člověk probdí zimu  
dub samec si ponechá listí do jara  
člověk olysá a opadává

Patriku vidíš: není lásky  
není lidské lásky aby nepřekonávala  
tuto daň svobody:  
Být ačkoliv se nám nechce  
milovat i když jsme to už zapomněli

</section>
