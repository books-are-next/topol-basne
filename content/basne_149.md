---
title: O naději (I)
contentType: poetry
---

<section>

Jenom to nepojmenovat  
ale blížit se tomu přiblížit to  
Neříci úzkost: zahlcují  
nás taková slova jsou to studny  
do kterých padá kdo se naklonil  
jsou to podnože na kterých se neujímají  
rouby jiných pochopitelných slov

Neboť úzkost  
je k neuchopení je k nepochopení  
patří do glosáře psychiatrických klinik  
jako jasné popsání temných stavů  
podobných neprůhlednému tunelu  
v kterém zastavil vlak  
(to je diagnóza ne už Diogenova sudu)

Jenom to nepojmenovat  
radši to obejít a opsat  
vylíčit tu spasenou zahradu  
ozřejmit ten zkurvený sad  
ne nepodobný mnoha hřbitovům  
až po ty vyholené kosterní větve  
a plevelné houby v kmenech hniloby

A nezříkat se naděje že to všecko  
tady už bylo bylo a bude  
tady bylo bude a je

Lépe o ní nemluvit (o naději)  
ale blížit se k ní a přibližovat ji  
i bližnímu svému třebaže jsme ji uviděli  
jen jednou jenom na okamžik  
a jen jako přízrak fatu morganu  
lepšího světa který tady už byl  
byl a zas bude  
byl bude a je

_24\. dubna 1980_

</section>
