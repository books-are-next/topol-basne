---
title: Půl noci
contentType: poetry
---

<section>

Měsíc megaloman  
Žhnul aby předstih pověst slunce  
Kulatil se a měkce tál  
Hořel plamenem dýmné svíce  
A plamen se opíral  
O svícny stříbrných jedlí  
Paprsek podobný knotu  
Byl spuštěn k náloži našich skal

Kolem půlnoci byl očekáván výbuch  
Hasiči z našeho městečka  
S škraboškou masopustní noci  
Stanuli vážně u pat jedlí  
Neboť pod svícnem je tma  
A zapřísahali nás z jejich hloubi  
Abychom se spokojili s tím co je jisté  
Avšak z dohledu skal

Ale my jsme stanuli právě  
Na plošině kterou nalezl měsíc  
A zakoušeli slast z tolika doteků  
Z houstnoucí tmy a z bílých požárů noci  
Z tolika propletení prstů  
Z tichých nevídaných salv  
Na naši počest

A viděli jsme jak plamének k plaménku se má  
Jak si předávají třpytná poselství  
Jak se spalují touhou dospět k nám  
Neboť je vedly doutnavé zorničky našich očí  
Bdící s předtuchou krásné smrti  
Jdoucí s jistotou  
S jistotou  
Jdoucí k nám

</section>
