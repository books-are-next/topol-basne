---
title: Jiná koleda hladu
contentType: poetry
---

<section>

Jdeš v sandálech mi vstříc  
Od sousedů vyhnaná žabka  
Co si hrála s obojkem psa  
Který u samé země hází třpyt

Hejno hus ženeš z obecní pastvy  
Svůj prut na křídle nejstarší  
List jitrocelí ti chladí kolena  
Do kterých úhor jizvy ryl

Tak zřím teprve tvůj příchod  
Dosud nerozhodnutou  
Zda z trní ústrků  
Máš šípkovou růží žehnat

Lásky poslední podruh  
Chystám routu a majorán  
V zlaté stlaní chléva tě zvu  
K železným jesličkám

</section>
