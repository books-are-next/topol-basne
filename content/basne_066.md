---
contentType: prose
---

## Přízemnost

Psí feny dotírají na nebe,  
psí zálusk na hvězdy se lísá,  
ale střemchy květ se usmívá,  
učí mě trpělivosti,  
stůl prostírá mi prsty režnými,  
a třeba na špičky si stoupal svět,  
beznohý dole dívadla má dost:

S hory kámen padá,  
vlaštovka o břehy si brousí  
svůj loňský zobák,  
plný proutí jsem a srp ožíná  
s tichým šustěním má léta,  
brouci hrobaříci jim ustýlají  
v krunýřku bříšek, had, nahý až do pat,  
se plazí po římsách dávno zborcených oken,  
o půlnočním tichu se modlitba  
dostává bez dechu až k bráně nebes  
a spící padá do peřin, má sen  
o prvním vyslyšení. Jiný, piják,  
rumem zapíjí svůj rmut,  
zhanobený, oškubaný holub  
se vratce na hřebenu střechy  
pokouší vzlétnout,  
tenký pidimuž  
se tomu směje zdola z metlice  
a bodře chválí si svůj prales.

Po můřích nohách potloukám se svahem  
své strmé básně.
