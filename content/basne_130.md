---
title: Kampa
contentType: poetry
---

<section>

Ještě včera v noci  
mi úzkost čechrala mozek  
z jeho peripetií  
tryskala slova hojné obrazy  
bez námahy i bez souvislosti  
Celé věty i jen útržky vět  
celá slova a jen slabiky slov

Chtělo se mi stonat  
snil jsem o horečce  
(abych nemusel znovu ke Karlovu mostu  
mezi kameníky)  
o stromu se mi zdálo jehož kmenem  
jsem divoce šplhal až ke koruně  
ruce zarostlé v jeho větvích

Asi mi to připomnělo  
kamaráda Petra Vosáhla  
jak mě vyfotil kdysi ve Studánce:  
zapomenul posunout snímek ve fotoaparátu  
a byla z toho dvojexpozice:  
já v koruně dubu!

_19\. ledna 1978_

</section>
