---
title: ''
contentType: prose
---

## Triumf

Pět statných nosičů  
Trikoty se však shrnuji  
Jako podolky v kyčlích

V střemhlavu pocitů  
Zrak Hmat Čich Sluch a Chuť  
Jejich zdvižené prsty jako písty  
K ječícím sirénám  
Nesou čtyřnožku rakev  
S ostatky kvetoucích statků

Tekou mastná a kalná oka barev  
Vrší se mrakodrapy tvarů  
Vlečka zápachů pleská o báň lýtek  
Nezrozené ticho úpí v pánvičce ucha  
Hrdlo se dáví snůškou pletí

Obžerství pěti je obžerství chámů  
Hudba malebně popleskává rty  
A malba vyráží ostré hrdelní tóny

Vzájemné objímání pěti  
       Neboť pro jediného je stan sanoty  
Toho miliskování pěti  
       Neboť pro jediného je klam lásky  
Nanebevzetí pěti  
       Neboť pro jediného žal zemí plazí  
Vypasenosti pěti  
       Neboť pro jediného je pouto postní

Mastná a kalná oka barev  
Mrakodrapy tvarů  
Vlečka zápachů  
A ticho  
Úpí

Pět statných nosičů  
S ostatky kvetoucích statků
