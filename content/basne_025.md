---
title: Snoubení
contentType: prose
---

<section>

V povětří se dějí jejich zásnuby  
Trsy ňader prosvítavé náruče matné klíny  
Třou se o sebe hnědé kýly  
Vzdušné koráby plují proti sobě  
Jsou v nich ukovány severní i jižní větry  
Vyschlí kostlivci stébel dorážejí  
Bičují uchřadlá bedra  
Růže pod náspem navršené hlíny  
Mdlejí závratnou touhou barev  
Únorové dny se svíjejí  
V křeči zrození a zhouby

Neboť všechno pod sluncem  
Žije z očekávání slunce

Draci s útlými pannami se snoubí  
Větry rejtaří k boji brojí  
Bílá těla se spalují v opálové modři  
Falangy mraků uhrančivě sápou zemi

Rapír nezrozeného jara  
Bije o štít tuhnoucí zimy  
Její tělo se rozkládá

Páchnou mrtvolně bledé adventy a posty  
Nad jejich rakví masopustní maškara  
Tluče břinkovicí a tančí

Neboť všechno pod sluncem  
Žije z nedočkavosti slunce

</section>
