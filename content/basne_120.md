---
title: '* * *'
contentType: poetry
---

<section>

Už jsme jednou zažili jaro  
a blažené dny kdy jsme chodili nazí  
bez žízně hladu dosud bez ženy  
a nepočítali svá žebra  
matka zahálka nám upředla  
hebké odění fíkový list  
jen co by se zakrylo ohanbí  
a my jsme jí pomáhali

Nebyla to nevinnost (ta vykoupená)  
spíš zabedněnost v ohradě Ráje  
všecko nám až dosud říkalo pane  
nepočítali jsme vteřiny  
jako by nám patřila věčnost  
Kam jsme přišli hradili jsme území  
na nich zakládali nikdy hotové příbytky  
po Otci puzeni už k tvoření  
ale zatím jen zkoušející vlohy:  
Byl jich bezpočet a všecky udivovaly

Bavilo nás i myslet  
neboť myšlením jsme vynalézali  
jak se opevnit a nenapadlo nás že jednou  
z nezbytí k hradbám postavíme stráže

</section>
