---
title: Řeč o řeči
contentType: poetry
---

<section>

Nejsou věty ani chudinké věty  
natož bohatá souvětí  
věty rozvité jak ty paprskovité  
stezky v polích vedoucích na hřbitovy  
k poutním kostelům a do hospod

Je tu scelená prázdná krajina  
vylidněná od ptáků odptačená

Je tu řeč kterou se neumíme pozdravit  
řeč přeoraná nelítostnými pluhy  
zem po melioraci odstavená  
od prsů studánek a mokřin  
(ještě předloni tu kníkaly čejky!)

Už se neboříme v bažinách žíznivého léta  
jdem bez závrati vymezenými cestami  
uprostřed lánů v duchu přemíláme  
sypkou saharu prázdných slov

</section>
