---
title: Cantus firmus
contentType: poetry
---

<section>

Kdo sám se za noci budí  
Doteky třešňovými  
Smí jak byl nalezen vyjít  
Ze sluje zvětralých dob  
Povolán výkupčím smrti  
Z jitra se těšit a doufat  
O veřej včerejší opřen  
Na konci provazu tkvít —  
Sto rukou divých a krutých  
Přetáhne jediným slovem

Kdo umí do černé stoky  
Hodit kamenem dětským  
Bahnem skropen byl po pás  
Najde zas pastoušku svou  
Kde může k hostině prostřít —  
Z hrnečků od medu vůně  
Kdo umí nabídnout hostům  
Ten propast jednoho věku  
Hloubenou v bezedno hanby  
Přelezl po útlém stéble

A když mu haluznou táhne  
Žebříky vítr mu kácí  
Ve vichru bortí se střecha  
Mrazem slepnou mu okna  
Madony milostný úsměv  
Bledne v ponebí lůžka —  
Povolán výkupčím smrti  
Nebude zaveden v bídu  
Kdo sám se za noci budí  
Doteky třešňovými

</section>
