---
title: Pád
contentType: prose
---

<section>

Karlu Hubkovi

V tikání hodin prošlý čas  
se ztrácí nenaplněný  
boty prázdna prošly zahradou  
Všecko na dosah k čemu jsem se dřív modlil  
a všecko k nedosažení  
To je teprve po ránu a říkám si  
proč jsme dali spravit ty hodiny?

Spáč se smysly zhovadilými  
peníz daně za probděnou noc  
Tolik si ukládáme o život  
když se přestaneme mít rádi!  
Nerozumím zlu světa v tom to vězí  
Milovaný přítel pádem z okna na dlažbu  
(ach kdyby aspoň na záhon květin!)  
způsobil že se nedovedu radovat  
z toho co obdivoval

</section>
