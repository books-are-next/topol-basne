---
title: Les préludes
contentType: poetry
---

<section>

Mořem se plavím Pohozený peníz  
Svitem podplácím hloubky  
Signálem tajným vybuchují  
Prskavky nevídaných střelnic  
A stíny věků tlejících  
Lazaři hrobů fosforeskují  
Magickým veselím té pouti  
Jim světélkují němou odezvou  
Potvory hlubin v barvách duhových

Souší se vleču Harfa zajíklá  
Už odedávna na jediném tónu  
Ani jediný byť i marný  
Souzvuk netvořím s něčím  
Jsem už tak vylouzený  
Kdo mne napjal  
Který vítr  
Se opírá do mé eolky?

_Jalta, 1960_

</section>
