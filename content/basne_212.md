---
contentType: prose
---

## \* \* \*

Buď šťastná že jsem se tě nedotkl  
Usínala jsi když jsem se naklonil  
a jako v hluboké studni  
jsem zřetelně viděl (byla noc)  
že je mi souzeno milovat  
už jenom utonulé hvězdy  
kdysi tak skvěle upevněné v nebi  
když ještě vzpřímený jsem šel  
od lásky k lásce  
odkládal je  
jako by mi u nohou ležela věčnost!

Teď jsou drahé a vzácné  
vteřiny okamžiky  
pouhý dotek tak prchavý  
chvíle před úsvitem  
který se nerozední

A když tak ne pro mne

21\. října 1986
