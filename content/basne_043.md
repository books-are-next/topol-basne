---
title: Čas lásky
contentType: poetry
---

<section>

Z letadel padá sníh  
Umrzají mu ruce  
A bílí psi rozštěkli humna  
Přicházejí  
Třou se o sebe psí srstě

A jiná modla  
Radost včerejšího dne  
Stmívání jedněch očí  
Bere za své

Zítřejší teprve útlou jitřenku  
Zvedá  
A prokmitává slabě černou prstí  
Komíny sají z vředů země  
Chrlí bez konce  
Vodu a krev

Oheň protrhuje mračna  
A obří slunce  
Tady na zemi v průvalech modři  
Tady na zemi v průrvách mračna  
Klade vítěznou nohu  
Hnědá šíj zasyčí potem  
Mor vrhá s hor  
A prchá

Bujné rostlinstvo se tyčí  
Ale my očekáváním blednem  
A bezbarvost je přisouzena  
V udidlech úpí básně

Je máj

</section>
