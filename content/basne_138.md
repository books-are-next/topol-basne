---
title: ''
contentType: prose
---

## Epika I

Sestře

A dřív než se setmí  
dokud nemusím nad závějí  
svítit petrolejkou či zažehnout svíci  
(jak se tomu říkalo když básnili  
z milosti Vídně v Čechách Lumírovci)  
než mi omotá hlavu  
ohlávka únavy a údy sváží  
postraňky nehybnosti:

Ještě něco povědět o jedné smrti  
zjevivší se v dýmání lokomotivy  
oblíbené symfonii Antonína Dvořáka  
který bez propustky na peron  
se kořil okřídleným soukolím  
stejným jaká na služební čepici  
nosil můj otec: Bohužel  
to nezabránilo jeho rychlému konci

Stalo se to v padesátém devátém  
na cestě z Čerčan: Kvetly jabloně  
z velocipedu ho srazil kluk na motocyklu

Starý četník sloužící ještě za protektorátu  
varující před šťárami gestapa  
řekl mamince: Nedělejte s tím nic  
hoch má strýce na OV KSČ v Benešově  
a manžela vám to nevrátí —  
Co si na něm vezmete?

Nevzali jsme si nic  
jenom matce to nadosmrti zlomilo srdce  
A zatímco jsme truchlili  
má činorodá astmatická sestra  
seprala v škopku zkrvavené hadry  
jak došly z nemocniční márnice  
Potom špínu smíchanou  
s otcovou krví nesla na hnůj  
Přistihl jsem ji při tom a řekl jí:  
Sluší se to v zemi Karla Jaromíra Erbena?  
Hrubě jsem jí škopek vzal z rukou  
a vylil TO pod jabloní

Za stodolou ve stráni nad kterou  
ON popoháněl ta okřídlená kola  
proč to neříci: Ajznboňák a topič  
v nejhorších letech za Hitlera  
tam z lokomotivy shazoval kusy uhlí  
(které porozkrádali jiní než se vrátil)  
jenom aby nemrzly děti  
a když nebyl široko daleko mlýn  
jezdil po Sázavě s ruksakem žita  
abychom nehladověli  
(při jeho cestách byly prohlídky  
a zrní se slehlo jak se klepal)  
Nakonec si obilí šrotoval sám  
v něčem co vypadalo jak keltský oltář  
Z mračské žuly ho vytesal  
jeho otec Alois můj dědeček  
když Ferdinand d’Este na Konopišti  
zakládal velkolepý park  
a střílel kachny

Drahá sestro: Ani na chvíli  
ani nikdy později ani teď  
ti nemám za zlé cos chtěla učinit!  
Šaty člověka po něm špínu a krev  
spravedlivý Bůh svěřuje čistým duším

24\. dubna 1980
