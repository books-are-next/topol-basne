---
title: Cestou
contentType: poetry
---

<section>

Mír mne překvapil po dnech boje  
udolal mne div ne hnilobný klid  
spoutala nepohyblivost:  
Jako by se hlava odnaučila myslet  
oči se pozapomněly dívat  
a mé smysly nedovedly už lovit  
nikde v ničem nevypátraly kořist  
Nic nepomáhalo ani vůle náhončí žití  
jako by samospasitelný byl už jenom pohyb  
odněkud někam a stejně nesmyslný

Zem dosud chorá z nezhojených ran  
po loňské sklizni katů dřevorubců  
nebe tak neuvěřitelně nízko  
bičovaný ne už deštěm vločkami sněhu  
jenom větrem který  
sám pozbyl jména nebyl to než zvířený vzduch  
bylo to v noci bez hvězd bez měsíce  
v úhoru do mých stop se vloudila liška:  
Tak jsem si to usmyslel: jen mít motiv  
popílit si dát se do šíleného běhu!

Když se mi pak zdálo že vypustím duši  
zpomalil jsem a krok co krok šel k obzoru  
z pouhé setrvačnosti ani nevěda že jdu  
Nebyly tam stromy žádný milník ani ukazatel  
živáčka jsem nepotkal cestou  
ostatně to ani nebyla cesta

Nevěděl jsem kde jsem a zastavil se

_18\. ledna 1983_

</section>
