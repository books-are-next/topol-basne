---
title: '* * *'
contentType: poetry
---

<section>

To jsme se milovali  
Záminkou byl klavír Říkali mi  
ne už housle klavír má budoucnost

A tak u ní jsem vyťukával  
celý rok Beyerovu školu  
při nekonečných triolách  
co se daly hrát po paměti  
aby rodiče nevěděli  
jsme se učili líbat

Někdy špehovala žárlivá mladší sestra  
a netajila se že práskne  
jak to je s těmi triolami  
tak jsem musel vysedávat u klavíru i s ní

Jenže láska ve čtrnácti  
jsou zapovězená jablka  
z Monsignorovy zahrady

Odešla mi do Nymburka  
na učitelský ústav  
zahrál jsem si ještě Neapolitanu  
Petra Iljiče Čajkovského  
na nějaké školní besídce koncem roku  
a stejně s chybami  
přestal jsem nosit vajíčka a škvarky  
paní učitelce Malypetrové  
bylo léto  
naposledy jsem se brodil v rákosí mezi užovkami  
silnými jako moje ruka  
zarmoucený  
ale když jsem přečetl Karla Hynka Máchu  
napadlo mě že si to nesmím ani dovolit  
abych odteďka už měl šťastnou lásku

</section>
