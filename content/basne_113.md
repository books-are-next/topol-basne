---
title: ''
contentType: prose
---

## Souchotiny

Slunce na nebesích zrnkem kmína  
si stíní aby uvidělo mne

Stříbřitý úhoř sítí kolem hlavy  
z říčního doupěte už stoupá  
malátný Zefýr s modrým vějířem  
se do bezedna propadá  
poledne klade neprostupnou dlaň  
na ústa ozvěn a přízraky hor  
se v dálce rozplývají jak křišťál  
vznáší se louka s daňky s jeleny  
duhoví ptáci rozbíjejí se  
o drsné hroty neskutečných skal

Z podzimní trávy zvedám se jak ocún  
takový naháč až jsem zaprosil:  
který svatý se se mnou podělí o kus pláště  
v oboře Colloredo Mansfelda?

Ale duch nesoucitný dosud hledá  
jazýčky ostruh sladkou zahálku  
v hmoždíři pochyb na prach roztlouká

Od všeho vržen do veliké dálky  
jen pomyšlením se smím dotýkat  
oblaků jasných malin nezralých

Dobříš
