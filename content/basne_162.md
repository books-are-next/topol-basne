---
title: ''
contentType: prose
---

## Podsvětí

Ivanu Skálovi

Ve škole jsme se ptali: A tak  
je ještě podsvětí když je svět?  
My drzé děti!

Nikdo nám neodpověděl  
Nuže tedy my sami  
si odvětíme: Nevíme to dost přesně  
nic určitého  
nic co by se dalo zaoblit  
zaokrouhlit zanést do kartotéky  
nebo z toho aspoň udělat  
senzaci do novin

Ale tu a tam se nám stane  
že přece jenom potkáme mrtvého  
dosud fungujícího nebožtíka  
poznáme to  
i kdyby se tvářil jako bůhvíjak živý  
a lísal se k políbení  
nastrkuje holokrk i zmizelou tvář  
a ovane nás hrobový dech

Jdem se umýt  
ale nezapomeneme  
ten pokus vysát z nás život
