---
title: '* * *'
contentType: poetry
---

<section>

Nejlepší jsou básně tvořené ze slov:  
Obtěžkán jako mezek nespočetnými dojmy  
mám být ranhojič vzpomínek  
či restaurátor klamného světa  
donašeč klepů do akvária poesie?

Blbost

Blbneme básníme-li už beztak

Babylon

Blábolení

Taky bolest  
anebo blouznění

Ach blil bych!

Ale půlnoc otesává kámen na kterém sedíme  
Snědí skoro tmaví ze samé tmy  
nehledíme už do ohně ale do krbu  
nad hlavami heraklitový strop

Kdo si ještě dnes troufá  
jít kolem kostela a pokřižovat se?  
Potkat ženicha a blahopřát mu?  
Vidět slepce na ulici a převést ho?  
Zaradovat se z transfúze a hledat dárce?  
Šlápnout do kobylince a neproklít koně?  
Potkat lásku a zamilovat se?

</section>
