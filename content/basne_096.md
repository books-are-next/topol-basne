---
title: ''
contentType: prose
---

## Horečka

Úpal v mé hlavě: Z ještěrčích  
Kamenů se zdvih když kuchyňským  
Nožem opět rozřezávali  
V nebesích břicho Boží

S tou horečkou jdu pozpátku  
K záhonu pomyslných růží  
Paty krvavé od skla  
Můj dech zlatil by stěny  
Jak po nich maluje prst léta  
Ten milý motiv: Křídlo kachní

Pak stulen do chladivých snů  
Čelo si chladím cípem krajky  
Dar blahoslavené Anežky mé matky!  
Spím a v tom spánku blednu lichý  
Neopětovaná krása se obrací  
Z boku na bok: Zaoblený  
I když s názvukem hran

Drobím pak dálku mezi prsty  
Lnu k tělům kolem stojícím  
Abych z jejich vratkosti mléko mateřské sál
