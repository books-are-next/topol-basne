---
title: '* * *'
contentType: prose
---

<section>

Je zima jak má být  
zima podle pana Celsia  
dvacet pod nulou  
mráz v okna duje  
v světnici bez kamen

A přece bylo jaro  
byl jsi byli jsme všichni  
o Pomlázce uhodil jarní den  
seděli jsme na rozvalených kamenech  
o ně tloukli pomalovaná vejce  
a dusili se žloutkem Vzkříšení

To jsem znovu doufal  
že je možné pozapomenout  
že se vrací co zbytnělo v čase  
až po mandlové oči zaostřené  
na tající svíci v jediném  
pokoutním okresním baru

Byl to zákonitý průsečík  
tvého zahloubání a mého smutku  
Lekli jsme se ve stejnou chvíli  
když na parketu při Marii Rottrové  
se ozvalo: Ježíšmarijá ty kurvo!

</section>
