---
contentType: prose
---

## \* \* \*

Kam dojdeme co po sobě zanecháme?  
Zmizí otvory natož brány a dveře  
totálně neprůchodný Svět!

A zas to věčné: Kudy kam?

Tělo zkáze musíme ponechat  
ale uniknem duší?

Hrabivci hrobu  
hromadíme toho až přespříliš:  
šatníky prádelníky mrazáky  
stále jíme věčně se oblékáme  
sprchujeme ze sebe denní špínu  
navoníme se a nakadeříme  
ať jdem prcat nebo jdem do úřadu  
a vyprazdňujeme se neboť  
kdo by nesl vlastní hovno až k nekonečnu?

Když pak někdy z galejí žití  
dřív než zajdem se zastavíme  
někde v galerii a neujde nám  
že kdysi někdo tady žil jak my  
a maloval světce: místo opasku  
kterým se sužujeme  
hlavu jim sevřel zlatou obroučkou  
která je přesahuje  
ne zas tolik aby nepřimkla k tělu  
ne už poduška ale nadhlavník  
samého nebe!

Byli tak naivní!

A jdeme  
A když na to přijde  
klademe kytice a věnce  
u pat žulových mrtvol
