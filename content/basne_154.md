---
title: Několikátá
contentType: prose
---

<section>

Panu Kostohryzovi

Proutí se ohne my se lámem  
a jak to je dál?

Už sebe sama podezřívám  
že veršuju jen pro útěchu  
snáším došky (ber kde ber)  
na vetchou střechu

Ale kdybych neviděl kolem sebe  
tolik jiných a samozřejmých  
co dělají totéž!

Žít jen z trošky  
přesto si vybudovat dům  
od věčně plesnivého sklepa  
po věčně povětrné došky —  
chce to sebezapření chce to víru  
chce to zbejčilost anebo um?

Co to vlastně je být na vrcholu  
nebo se octnout v svrchované tísni?

Jsou žebroty po kterých bych nešel  
ani jako slepec o holi  
chátral bych a sešel  
(to už nebolí)

Kdybych neviděl kolem sebe  
tolik jiných kteří bez úplaty  
a bez vyhlídek na vděčnost  
neskuhrají na svět že zebe  
bez ohledu na riziko možné zisky a ztráty  
přece jen upevňují ctnost — —

Prosinec 1982

</section>
