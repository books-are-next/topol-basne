---
title: Pohřbívání stromů
contentType: prose
---

<section>

Nesluší se  
Aby strom vyvrácený v bouři nebyl pohřben

Neboť tlení  
Proměňuje tělo v pouto nemohoucí  
V pouto nepoutající a svazující marnost

Nesluší se  
Aby strom vyvrácený nebyl pohřben

Zapřahejte už plavé voly  
Svažte kořeny pnící k nebi  
Smýkejte jeho schnoucí hlavou  
V zeleném tratolišti krve  
(Uslyšíte poslední vzdechy listí)  
Ať pochopové s hlubokým koši  
Sbírají kůru aby nebyly ostatky k nalezení  
(Pověrčivé stařeny nohsledky pohřbů slídí)  
A v hlubokou přehlubokou jámu vrzte  
Tělo zborceného mamuta s bílými kly

Hlasem poledním zapějte písně  
Jimiž se doprovázejí mrtvé stromy  
Na hranici složte úlomky větví svitky kůry  
Umyjte dlaně které vykonaly poslední práci

A tělo stromu pouto marnosti  
Stane se vaší podnoží v sypké zemi

</section>
