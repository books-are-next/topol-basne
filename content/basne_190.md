---
title: ''
contentType: prose
---

## \* \* \*

Hlásí se to jako únava  
je to podhoubí smutku:  
Všecko co jsem nedovedl oslovit  
vše svůdné co se do mne kdy vbodlo  
z dálky jako krahujčí dráp!

Neboť jsem byl stvořen být hladem  
bezednou jímkou všeho laskání  
to vše míjené a zapuzované  
mě obrůstá jako břečťan:  
tolik chapadel pro jedno tělo  
těch hlubinných vírů pro jednu duši!

Ne zemřít zmizet — ne: Být nestvořen  
si říkám nejrouhavěji k životu

A přece nevím jaký rošt  
v popelu znovu rozdmýchává jiskru  
Úsvit je blaho probouzím se  
abych to přežil
