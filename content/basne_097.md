---
title: Úklady
contentType: poetry
---

<section>

Jen prchavému souzena je stálost  
Beztvaré časem vytvoří si tvář  
Těkavým mžitkům které břitce mizí  
Duch nezřetelný razí podobu

V hasnoucím nebi jasné hvězdy hoří  
Sám někdo jiný k svému obrazu  
Bůh stále vnuká všemu stvořenému  
Rád pokrevenství ryzí totožnost

Všecko až dosud podobá se hrám  
Holubů sivých popelavé peří  
Divoké kachny spadlé zvysoka!  
A sotva někdo prohlédne ten klam

Tak osiřelo dítě prvních slov  
Za slepou bábu půjde do kouta  
A naposledy v smrti uslyší:  
Nezlob a hrej si tu máš kohouta

</section>
