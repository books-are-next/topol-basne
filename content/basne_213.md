---
title: ''
contentType: prose
---

## \* \* \*

Když holedbavý smutek všecko obrací nazmar,  
komu říci: Dobrý den, vítej, posaď se,  
a buď chvíli se mnou, než mě opustíš.  
Není komu to říci a není co.  
Den se neprobudí, noc neusne.  
Ptáci nepohnou křídlem.  
Naplnilo se všecko, až po okraj.  
Stín stromu neví, co je strom.  
Hlučná hudba neopíjí  
sobotní průvod. Hladové  
jsou nedělní obědy. V podhůří  
hrůzy bují plevel, ten  
nevyplenitelný.

Ohnivé léto? S chladným srdcem  
se dívám zpátky. Nepřemýšlím,  
abych se nezahubil,  
tolik ponoukán,  
abych zabil někoho místo sebe.

21\. října 1986
