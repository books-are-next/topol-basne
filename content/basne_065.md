---
title: Hon na bažanty
contentType: poetry
---

<section>

Ticho po římse stoupá  
Dlouhé mraky se lámou  
Na větvích jabloní utkvěl  
Zmrzlý andělský pláč

Stříbrné vánoční střechy  
K poledni hnědnou a tvrdnou  
Zlatý pták za drápek visí  
Prst mu podala smrt

Vánek mu umýval oči  
Zmrzlý vánek jenž chrastí  
Miluje ptáky v pasti  
Na které opilci močí

Ten vánek kostlivec něhy  
Je bere do tenkých prstů  
Odnáší na mořské břehy  
Umrlce nemiluj

Je z pěny  
bez ceny  
Je z řasy  
bez krásy  
Je z duhy  
však tuhý

Pod oknem za drápek visí  
Nic do něj není  
Prst mu podala smrt

</section>
