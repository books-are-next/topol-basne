---
contentType: prose
---

## \* \* \*

Byl to den v kterém bylo tak málo jitra  
Jak patka seříznutá už bez střídy  
den sluncem nepomazaný  
tak nekrálovsky všední  
ba jeden z mnoha jednostejný  
a mně se zdálo o bílé košili  
bez knoflíčků rozhalené až k pupku  
kde se něco třpytilo jako měďák  
o zubech stejně bílých se mi zdálo  
odhalených dásněmi v úsměvu  
Ale nebyl to než úšklebek opovržení  
už uchystaný k první slabice  
nežli přijdou ke slovu pěsti
