---
contentType: prose
---

## 19\. 1. 1978

Vetřít se do babího lůna  
kde není vzniku  
jako kuna  
do holubníku  
vyvolat rozruch  
a čekat až to pomine:  
ó Lenine ó Staline  
pusťte nás na vzduch!

Kvetoucí jíva nad studnou  
je jaro  
dnes velkolebí zasednou  
na hoře Kilimandžáro  
aby rozhodli o mém osudu  
zavyly dveře od chléva  
je obleva  
nebudu při tom nebudu!

Holubi o které se nestarám  
zvoní mi budíček  
a zdaleka ne k lásky hrám  
jsem jak na klíček  
kterým otáčejí dějiny  
usínám balancuju budím se  
na ochozu na hraně na římse:  
jsem jiný!

A je tu jíní stříbrokaz  
ramenných jedlí  
je to vzkaz  
abychom zasedli a snědli  
Ježíška s Marií? A Josefa?  
Ten panic ten netrefa  
který je pěstoun ne otec  
a přece truhlář  
ne žhář  
který podpálí kotec!
