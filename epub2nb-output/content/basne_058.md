---
title: Bázeň mé básně
contentType: prose
---

<section>

Bude to možná trvat celou věčnost,  
než ze dna moře začne stoupat  
a nahé po vodě půjde suchou nohou  
mé tajemství.

Pak svobodné vlohy jako vlny  
z mých břehů vyjdou  
a mokře zrozený div  
jako vzdech prchne smaragdovou průrvou,  
sám pozdní dar, tak samozřejmý,  
proto zbavený smrti.

Z tolika bázně básně vznítí,  
až zmizí v záhybu cesta,  
zmizí i poutník,  
zmizí i chléb a drobty chleba,  
z prokřehlých stop se vyzuje můj žal,  
pukne nehmotný kraj,  
můj sen z něj spadne  
a láskou zrozený vydá  
svůj první skřek:

bratr Úžas mne pokřtí,  
bratr Úchvat mě pojme,  
aby, co zakázáno zde bylo,  
mi vrátil.

1960

</section>
