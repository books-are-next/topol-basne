---
contentType: prose
---

## A co zbude po nás?

Dosud je tu tělo  
stan sladkosti  
přibili jsme ho  
hřeby nebo kolíky  
z holého nezbytí či z vášně  
z nerozumu anebo z neřesti  
utábořili se  
v údolích splavných řek  
na úpatí medových kopců  
v borůvčí borů krásných napohled  
pod korunami jilmů a střemch  
ve vřesovištích a v mokřadí  
(za opaskem dosud krvavé skalpy druidů)  
v žírných pastvinách u Labe pod kterými  
se rýsovaly jako žebra pod srstí pramatky krávy  
budoucí hnědouhelné doly  
ohlodané až na kost  
v barokních zahradách a parcích  
kterými rypákem šel po bukvicích a žaludech  
dav bezzemků drancujících zemi

V hájích Keltů kteří se snoubili  
s liškou a s vlkem s medvědicí  
s holubem lasicí a poštolkou  
a zanechali po sobě rozpukané hlavy

Až se stane že zapomenem:  
Tahal dědek tahala bába tahaly děti  
Zapomenem na horu Říp

A co zbude po nás?
