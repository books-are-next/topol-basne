---
title: Homilie
contentType: poetry
---

<section>

_Den prochází se zahradou  
my pomýšlíme nad zradou  
kdo koho zradil a kdo s kým  
noc mávla pláštěm nebeským  
kůň k tomu řehce osel hejká  
jak dávno už jsem nečet Blakea  
jsem dům už dávno neobyvatelný  
venkovský kostel bez kazatelny  
po furiózu myslím na andante  
když na dveře mi buší Dante:  
jak vzácný přízrak kuriózní  
ale ten ťukot posléz dozní  
bez jiskry jen se mihotám  
a nakonec se už jen ptám:  
Ještě než vstoupí na hliněných nohou  
kdo s koho Bože můj kdo s koho?_

_Hnijící odcházející růží sklad  
odešel říjen je tu listopad  
nad chalupami si vítr vejská  
a nad strništěm nezvaného hejska  
co bylo psáno spěje k nepaměti  
(nevíme dosud co si myslí děti)_

_Z Ruzyně z ještě vyšších výši  
k nám tvrdě dopadá ten psí syn  
v kumbálech hospod zas to páchne močí  
a budoucnost nám vylupuje oči_

_1968_

</section>
