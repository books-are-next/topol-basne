---
title: ''
contentType: prose
---

## Tajnosti

Někdo rybu položil  
Do rukou slunce  
Měli jsme ústa plná šupin  
Za nehty zrazující zápach  
Říkalo se pak o nás  
Chtěli ukrást a byli prozrazeni  
Zahnívající maso mezi zuby  
A ústa plná drobných šupin  
Za nehty zrazující zápach

Někdo růži položil  
Do rukou slunce  
Jiskřila plnou hodinu ne déle  
Byli jsme potom hříšně nazí  
Tolik na zlaté plátky spolehnuti  
V nozdrách ještě dotek jejích vůní  
Říkalo se pak o nás  
Chtěli ukrást a byli prozrazeni  
Růže pohasla jsou hříšně nazí  
Tolik na zlaté plátky spolehnuti  
V nozdrách ještě dotek jejích vůní
