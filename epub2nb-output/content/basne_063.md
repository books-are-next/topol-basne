---
title: Škaredá středa
contentType: poetry
---

<section>

## I

Stonkem vytržení jsem připoután k břehu nebe,  
ale mšice soužení  
začaly po mně stoupat,  
zelená průhledná holátka,  
neopeřená, sval a kožka,  
začla sát mízu drahé radosti.  
Dive, kdy se zas počneš díti?  
Kdy z prahor smutku, zkamenělý hrůzou,  
se zvednu z tmy na přesličkových loktech?  
Kdo pozná strom, sám v sobě zavrbený?  
Kdo holoubátko v zastuzeném vejci?  
Zda z jabka, zalitého olovem,  
se bledý červík může prodrat ven?

## II

Oblaků mléko sněží z Kozích hor  
uprostřed léta. Dlouhé stvoly jiřin  
bolavé hlavy teskně podpírají  
a v špačcích budkách páchne loňský klih.

Ptáci se dovtípili, přilétají z duh,  
po kom volám, toho mi nesou,  
divím se, žasnu — ten vánek byl Bůh?

Diví se prach: jsem obrácený!  
do se to ve mně bere?  
Jako když ze země Aromathie  
sloup voňavý se napřimuje  
a za srdce mě bere.

</section>
