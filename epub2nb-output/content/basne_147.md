---
title: ''
contentType: prose
---

## Padesát

Hodiny touhy s vteřinami tlení  
pod paravánem věčnosti  
kdy tělo roní mízou oka  
déšť bytí — popláčeme si  
nad vším co mohlo být jinak!

Ale byli bychom opravdu šťastni  
v cizí náruči vedlejší zemi  
kde momentálně se daří  
i subtropickým rostlinám  
a nejen svízeli a rmenu?  
Být jinde než v Čechách  
po kořeny v jílu z nějž roste  
chmel každodennosti?

Dosud cítíme to vsazení  
Boží rukou která přitlačila  
nás k tomuto místu  
s virózou konce s bakterií vzniku  
když nepokojná hlava hledá ospravedlnění  
takového už napůl života a napůl smrti

21\. dubna 1980
