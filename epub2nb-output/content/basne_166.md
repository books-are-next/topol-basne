---
title: Věře
contentType: prose
---

<section>

Té co rostla bez povzbuzení  
jižních větrů a podvečerní rosy  
kolibřík mezi encyklopediemi rozumu  
ale vidoucí za prahory ještěrů  
a pod práh svatyní bez Boha  
antikvariát dosud nesvázaných životů  
rozpadlých v jednotlivé listy  
posbíraných a stránkovaných jak den dal

Je to k přečtení i když na přeskáčku  
nedává to smysl nebere to konce  
po smíchu žalost po vzestupu pád  
hra zkoušená jen málo po pauzách  
jakéhosi cizince krále Leara  
který šaškem proplétá zpřetrhanou nit  
vlastního příběhu

A to se zrovna dívám k jívám  
jsou ve sněhu a ve střehu  
nic se nepodobá tomu co přijde  
nic nenapovídá tomu co mlčí  
všecko teprve se tulí a choulí  
v děloze tmy až v rozbřesku stehen  
se rozkmitá ladička jara

</section>
