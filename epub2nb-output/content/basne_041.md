---
contentType: prose
---

## Denní jízda

Dýchnuv do poháru den se zamží  
Srdce nemilostí strojí mráz  
Na tyči sklářově se vztyčí  
Naposled duhový plápol  
Modrých a zlatých křídel

Zvedám se trmácivě s hor  
V dásních zařízlou uzdu jasu  
Tryskám kopyty o pramen  
Pramen se otevírá  
Hlavu vstříc k hřebenům větru  
Bujná radost mých mračen  
Bělostnou mázdrou mých očí

Zavřenýma očima noc vnímám  
Sklápím víčka a tratím  
Soulož tmy a mých očí  
S plápoly jež se obláčejí za mnou  
Na mém podstavci hasnou bílé boky  
Meče a přílbice zbroj rezavící  
A smutky nahých těl se slétávají  
K dotekům země

Pak se bortím  
S žebry prahnoucími  
Oči v tryskání modra  
A jenom bloudící želva  
Najde stopy mých růžových noh  
V mořském písku

Dýchnuv do poháru den se zamží  
Srdce nemilostí strojí mráz  
Na tyči sklářově se tyčí  
Naposled duhový plápol  
Zlatých a modrých křídel
