---
contentType: prose
---

## Tristium

Po vypasenosti veta  
A setrvačnost duší: pásti  
Tváře se rumění již rumění se tváře  
Tamborské duše jdou se pást  
A v blín se mění pastva dobrých  
Do jejich lejn se bída vmokvá

Jistá paní v té hře  
Jde za jistého pána  
Pán za paní a pán za pána  
Růžový jazýček smyslů váží  
A jako přívažek ametystový strach  
Že se rozplyne tenká tkanice slibu  
A korset odhalí červotočí vnad

Mramor se bouří  
Vzdoruje Davidovým kyčlím  
A kružbě varlat se protiví  
Nemiluje klenuté puklé čelo  
A elegantní šlachu v ohbí zad

Sochař pláče  
A mramor se vzpouzí  
Z nasycenosti povstává hlad  
A z hladu nemoc  
Z nemoci opět tristní dumy  
Měsíc se kulatí lehce  
A půlí ňadro chladnou půlí  
Zatím co teplá hoří v prach

            A průvodce:  
Byly doby  
Kdy na věži troubil městský rab  
Ale k zaplacení už není  
Dech  
Jenž by rozechvíval plech

Ó není —
