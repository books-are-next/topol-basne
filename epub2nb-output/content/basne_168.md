---
title: Před Velikonocemi
contentType: poetry
---

<section>

A pravila ta venkovská žena:  
To je dneska šeredný vítr!

Odpověděl jsem jí:  
Ten vítr je krásný  
ale nám se nechce líbit!  
To šeredno je v nás  
To z rozpaků si zahudrujeme  
alespoň na počasí v bezčase  
když není co říci

Ten vítr duje proti mně  
(jdu cestou k Šipům)  
až mi vyráží dech  
jako zjevené slovo evangelia  
jako znovu slyšená radostná zvěst  
v dohledu je planoucí keř  
v opuštěné krajině bezdomova

</section>
