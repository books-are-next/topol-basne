---
contentType: prose
---

## Andělská jízda

Sen za pět prstů koupený  
Říkají mi pak Zloděj snů  
Vídají mne k ránu běžím nachýlený  
Od svého dobra k svému zlu

Pod skalou kde oheň kolmo stoupá  
Příliš hluboko pro pád hvězdy  
V polotmě nalézám svůj hřích

To nebude chrám  
A nebetyčnost co tu dlouze stavím  
Ačkoliv se mé noci zdá  
Tanec po špičkách  
Úzkost podobná mé básni  
Když z ní vyjímám  
Hřbetní kost a kůstky z hřbetní ploutve

A maso ptákům nechávám

Podél skal

Tak svět nalezne a stráví pouze  
Tělo svlečené z mé básně  
Páchnoucí bahnisky a leklé z vod  
Lhostejný k stavbě z bílých kůstek

Ale čas a v březích času slunce  
Je krásným tělem obetká  
K budoucím lásky hrám
