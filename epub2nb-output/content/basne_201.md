---
title: ''
contentType: prose
---

## \* \* \*

A myslel jsem si:  
Tolikrát pořezaný  
a krev už neteče  
slova dobrá už jenom na domluvu  
s doktorem s výčepním nebo s policajty  
nic na hraní nic ku podivu

Chtěl jsem zemřít  
ale ponechal jsem  
nakonec žezlo želvě osudu  
dělal jako když kormidluju  
a mám před očima Singapur

Až mi sousedé řekli: Dopadl jsi  
Jako Indira Gándhí před třemi roky

Ona zatím z dna ponížení  
znovu spatřila hvězdy Pamiru

Co žene tu ženu?
