---
title: ''
contentType: prose
---

## Mumraj

Soumrak pozvedá zem  
Loď vyplouvá nesouc kotvu  
V zlatu fanfár jaké sebevědomí  
Bílý písek cest a rohy oblak  
To je smích nade mnou  
Oblý pupek té země  
Pýchou nadýmá a stíní  
Jdu mlčky pod baldachýnem a žebrám

I ten kdo tančí navzdory  
Zaslechne temný úder stehenní kosti  
A vdova po člověku bude pečovat  
A z jeho vzpoury proti času  
Upřede tenkými studenými prsty  
Nejeden čas  
Ryjíc žal do kamenné desky

A loutna věcí přiklopená k zemi  
Stavíc na odiv masku  
Bude sotva znít A pozvolna  
Písek zaplaví dno vzpoury

Cizopas rozhlodá stopu vedle stopy  
A nalezne hlízu v chřípí růže  
Jen z rozmaru jen tak
