---
title: Pletení houžve
contentType: poetry
---

<section>

Jeho kvetoucí plášť je uzamčený  
na devaterý západ slunce,  
zpod bílých chodidel lůny  
mu mlaskavě vyskakují,  
noc rozfoukává černý ropot křídel,  
vyhřezlé vůně cesty akátují.

Tudy mladost šla měkkou hýždí  
a z ukousaných nehtů zrohovatělé plody  
svých šťáv tělo trousilo k zemi.  
Od ramen vzňal se nach  
posledních rukoudání,  
každým lichým krokem se vznášel,  
každý sudý chlapce dratvoval k zemi,  
až plnoletý bok  
začal do nohou houžev plésti  
a tanec proměnil v hranatý sled stop.

V pauzách střežené něhy  
tajil dech, aby uslyšel cévy,  
srdce pnoucí se k ústům  
v sladkost prvního doušku  
jako tehdy.

To je hlas vězněného chlapce,  
který v svém těle zamčen  
láme do svého těla,  
do nitra sochu svých slov.

</section>
