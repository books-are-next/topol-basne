---
title: ''
contentType: prose
---

## \* \* \*

A bez ohledu na divoké rozvody na zemi  
hvězdy se snoubí  
K tomu déšť velký chcáč  
pod kterým brambory v brázdách hnijí  
Tam nahoře kosmické sucho  
s nevydatným sunarem mléčné dráhy  
Kdosicosi mě tu obchází  
Je to zimomřivost nebo lenost  
ospalost anebo hlad  
nebo houževnatá nečinnost  
neudolatelné lidské rasy  
vteřinu před Potopou?

Už žádné Ach!  
I houby z žilnatého lůžka  
se derou na povrch  
bez pomyšlení na věčnost  
z hubených klíčků rychle obézní  
dva tři dny spanilosti  
a neúprosný hnilobný skon

To my jenom  
po máchovsku po lidsku  
nad tím trnem a žasnem  
nebo jsme lhostejní

Kdežto křepelky žijí  
vytlačené na okraj světa  
v trní u Milíčova  
v příkrých srázech  
Dantova Pekla

Tam snad přežijí

Neboť přes všecku zkázu dobu pomyjí  
vyhřezlých útrob vivisekce  
vleklých katastrof a epidemií  
jsme jen zdánlivě  
už na pokraji skutečné zkázy

To proč nevidíme  
je dočasné  
Může to být dým  
z dávno vyhořelé delfské věštírny  
který barbaři nevědouce  
znovu roznítili
