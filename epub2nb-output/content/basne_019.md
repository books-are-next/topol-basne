---
title: ''
contentType: prose
---

## Hlasy

### I

Zem dětské umolousance vždy má  
Bloudi prázdnem se smutky si hrají  
Plni pochyb po jistotách šlapou  
S vírou chudých s pýchou samurají

Avšak kolemjdoucí půjdou plní pentlí  
Sám vyšňořený klid a sebesláva  
Schraňují v kapsách střepinky svých štěstí  
A každý své si na dně zachumlává

V kovaných botách vlastní setbou chodí  
Dětská dlaň k srdci matkám nedosahá  
A průvod maškar s rámusem se rojí  
Kouzle jim příslib křiklavého blaha

Radost jak vzácná vymizelá plavuň  
Ne všichni věří ne všichni  
Zkoumají ukazovákem jak vane vítr  
Zda z moře k zemi či z pevniny k mořím

Proměňujíce peníz ze své dlaně  
Za střepy třpytivého smíchu  
Na kovadlině kují hlučné štěstí  
Jiné neoslyšené se svíjí v tichu

### II

Poznáš po hlase ptáky? Poznám noc  
Když překlápí svou ošatku a stmívá  
Tichá jak srčení mléka z chlévů  
Vonná jak koňů rozpletená hříva

Temná pohoří mračen nesou deště  
V stará údolí něžně zamžených tvarů  
Tam bloudí dosud nevinní chlapci  
Přezimující láska jde vstříc jaru

Tam možná nikým nedotčená ňadra  
Sama na sebe loudí chválu  
Dívky nejsouce ženami dosud  
Smějí naleznout štěstí v málu

Sen je nezranitelný jak pramen  
Ač mnohé trápení ho rmutem kalí  
Po něm je každý studnicí vzácné vody  
Po níž se všichni žíznící ptali

### III

Jde za obolos polibku tím krajem  
Vlci tam drtí v zubech lkavou flétnu  
Jde za obolos polibku tím krajem  
Na pět prstů je všude hojnost kláves

Jeho radost vzácná vymizelá plavuň  
Ne všichni věří ne všichni  
Zkoumají ukazovákem jak vane vítr  
Zda z moře k zemi z pevniny k mořím

Děti prosí Dej ať hodně prší  
Cesty nastrahují oka kaluží  
A dospělí Bodejž bylo sucho  
Cesty hubnou bíle žebry svítí

Mnozí budou dýchat jeho ústy  
Neboť kdyby klesla kletba shůry  
Smrt by přišla zdávit bílá hrdla  
Mezi němými jsou všichni němí

Tak se pohnou ve tmě břicha ryb  
(Jsou podobná sluncím prvních dní)  
Jejich oči z hlubin nesou tajemství  
Co chvíli se voda zbarví jejich krví

Holub se snítkou už celý malátný  
Neboť čas je mořem bez pevnin  
Ještě nedoletí k dlaním skal  
Země tichou ozvěnu mu vrací

Kdesi pod prahorami má skrytý klín  
Jenom stromy tuší svými kořeny  
Valoun rudy který nezvětral  
Temný příslib který stoupá k hrudi
