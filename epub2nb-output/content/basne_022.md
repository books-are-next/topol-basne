---
contentType: prose
---

## Zavržení

A pak rozkradli tvá žebra  
Pro lůžka žen a monastýr  
V němž tvůj sok denně stoupá k slávě  
Ležíš zavržený pouhý měkkýš  
Dým z dlouhých postních svící  
Jde k temnotám

Noc saje ústy vykrvácíš  
Pro ten císařský lup  
Neboť epigoni architektur  
Unesli tajemství tvých krovů  
Důmysl svalů kloubů jejich vazby  
A chtějí přestavěti dav  
Podle zákonů tvé klece

Až okusí

Co na tom že je viditelný svět  
A že jsou poznání nekonečná poznání  
Stejná rozkoš je pouhé zavržení

Jeden krok ve tmě plavba bůhví kam  
Žít muka a být přichystaný  
Popravčí četě s hlavou dolů
