---
title: U jednoho stolu
contentType: prose
---

<section>

Ještě že jsou lidé dvojdomí:  
z jejích očí se tmí  
když z povadlé pokožky svítá  
plesnivina která škaredí  
pastvinu masožravých

Po můří noze hopká ke stolu  
oprátka najedených polední  
kdy v těle kvete hořká divizna  
Přistižen v rozestýlání  
svých vzpomínek  
nad stůl nachýlený  
lámu žoldnéřovo kopí v podpaží  
něco hrubého a drsného  
zatím co moji hlavu jistý pán  
drobí U Rozvařilů typ barokní  
z křupké houstičky uhaduje styl  
nad slední uzenkou dí o gotické duši  
a že jsou bílé dvory v Čechách  
(zná je z doslechu)  
kde pod hrušní václavkou sedí chlapec rozkročmo  
na holi z vánočního stromku  
(otec drtí větve podešví)  
a v husím kejhání majestátnost  
provází jeho princovství

Pán o mé nevinnosti ví  
rámuje si ji dveřmi své haly:  
ta světlá hlava k jejich ebenu!  
Ale dosud blány hus vytlačené v blátě  
střeží venkovsky to tajemství  
jako pták na náhrobku egyptského krále  
jsou hieroglyfem rozletu  
a v dohledu je otcův tvrdý stín

</section>
