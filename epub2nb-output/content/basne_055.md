---
title: Requiescat
contentType: prose
---

<section>

Ty to chceš, abych se přiznal,  
abych obrátil karty.  
Je už takový zvyk,  
že z líčka čte se líp.  
Jak víme, pod sehnutou šíjí  
plačící anděl schovává se  
a s tváří k zemi vysmívá se čert.  
Děťátko naznaku leží,  
mrtvý bezbranně spí,  
oba jsou v náruči boží  
a všemu napospas.

Tak jsem uviděl otce.  
Už měl naivní úsměv,  
necítil provazy v kloubech,  
byl uvolněný a klidný,  
nevyburcovalo ho nic,  
a jestli na něco čekal,  
budíček andělské trouby  
byl asi jediný cíl.

Dokud žil, byl jako na procházce,  
vždy trochu udivený vším.  
Teď už je v očích zavřený  
na devaterý západ. Klíč  
na dně rajské studny leží.  
Je celý moučný, až je div,  
že hlava hladoví a otvírá se,  
a na žebra bys pomalu moh hrát.  
A přece chléb se peče zlatový  
v nebeské peci pro hladovce.  
Ale ten chleba rozlomí  
už jenom modlících se ruce.

Jen jednou směl se pousmát,  
zborcené rty však neunesly úsměv.  
To usmání je jak jezero v písku,  
jež drolí vlastní břehy.  
Krve se nedořezáš. Marně  
bys hledal jasný potůček.  
Poušť má své oázy a mrtvé tělo  
jako dno mořské pustne bez konce.  
Ani strom nevyroste z hořké mandle.  
Tak vysušená hrozinka  
se klíčkem nevzkřísí.  
A pak, až procitne,  
víc asi neshledá své ozdoby,  
vyběhne jako z hořícího domu,  
bez skvostu, nahý, bez peřin.

Teď samo ticho po pěšině jde,  
nese mu župan z hedvábí  
a dýmku, hašlerky a tupláček.  
To se nevidí,  
aby se na světě tak pečovalo  
o pouhé mrtvoly. Vždyť pouhý člověk  
je ledva živ a bez náprstku  
ho skoro nevidíš, a motyka  
je jeho bandalíř, a srp  
je jeho pavéza, a škopek  
je jeho nádobí.

Můj Bože, jak je zaopatřen!  
Buďme tu všichni klidní, nechme ho  
do smrti nejdelší v tom zaopatření!  
Takhle si nežil ani jeho stín,  
když mu šel v patách!  
A jak hubený byl jeho spánek,  
než mohl zakusit ten posmrtný!  
Vzpomeňme na stromy,  
jak těžko někdy dopravují mízu  
přes tolik poschodí!

A jemu nejčerstvější doušky  
až ke rtům sahají.  
Takový mír v tom pokojíčku má,  
snad ani neví, že má sousedy!

Ach vrať se k sobě samému,  
k sobě samému a samotnému,  
vrať se jako návrat,  
jako z cesty,  
už se ti nepřihodí nic  
dobrého ani zlého.  
Být v koncích  
je být na počátku všeho.

1960

</section>
