---
contentType: prose
---

### I

Báseň je obraz zcizený sám sebou:  
Hle dávné kouzlo prosincové okno  
Ledový herbář zmrzlá květnice  
Pomalu taje rychle odkvétá  
Když mlsné děti dodýchnou až tam

Železný svět: I ryby dělal kovář  
v rezaté vodě chrasti ploutvemi  
Zatímco pozoun křísí mrtvé včely  
Chystá se svatba táhnou družičky  
Vznáší se trubec vyvolený ženich

Květnové chleby zadělané z otrub  
Vrbové proutí z píšťal sirotků  
Zahořel šípek z nebe kape vosk  
Pec dodoutnává jenom starci vidí  
Jak z jejich pecnu ukrajuje Čas

Báseň je tělo láskou skloubené:  
Má hlíno tmel se pro div jsoucí živý  
Ať nejsem bláto pod kopyty Pána  
V průtržích času kdo je rozmáčen  
Je hnůj a socha včerejší v něm kydá

### II

Každý žhář k svému požáru se vrací  
Jak úhoř k moři: Zas má kohouta  
Na nahém těle hřeje ho a nosí  
Až hrdlem větru ohněm posedlý  
Ho znovu pošle na zmizelé střechy

Můj slavný soude prosím o milost:  
Zahořet ještě jako fagule  
Či aspoň doutnat v trouchni vzpomínek  
Pod duchnou vzduchu naposled se skrčit  
K jehnědím skokům do přesliček dnů

### III

Noc procitla: Jak nadýchne se  
Řeky překonávají tíži zemskou  
K nebi se kroutí spirálami par  
Čenichem temnot mlžnou akvatintou  
Vyznačí hebce kontury všech věcí  
Vyzáblý habr pod jinoším listem  
Schovává banán z jižní zahrady  
Kocábka v moři vrhne lačný stín  
Až spolkne Jonášovu velrybu

Tma vlhce laská potem šeření  
Kornatá lada ztrouchnivělý kmen  
Balvanům bludným nechá spočinout  
A pamatuje na své miláčky  
S myrrhou a s kadidlem je obchází  
Své černé bezy hlohy jasmíny  
A jabloňovým štěpům rozmlouvá  
Úprky k nebi: Trpělivě učí  
Panické kmeny slastem koruny  
Jež vládne květem nespěchá a rodí  
Své insignie říšská jablka

Tak v jejím pouzdru věky zčernalém  
Všecka ta hrubá tělesnost a krev  
Div zázrakem se neproměňuje  
V plamenný chochol opojivý mošt

### IV

Jak skrytá nálož vybuchují  
Voskem svítání zalité lahve jitra  
Perlivé víno v šeru zkvašené  
Až otlučené oprýskané nebe  
Tesklivě vrže ve veřejích tmy  
Od věků křehce zavěšené  
Na zlatých nitích rozednívání

Pablesky světla lačné pijavice  
Žíznivě sají z morku noci  
Rozbřesklé slunce překřičelo  
Flétnový měsíc pianino hvězd  
Zářivý činel bání nebeskou  
Zvučí jak perlík boží kovárny  
Vesmírný koráb v moři blankytu  
V jásavém světle ponořený kýl

### V

Poledne klade neprostupnou dlaň  
Na ústa ozvěn Nedovolá se  
Ves do vsi sousední a řeka břehu  
Kostřičky ptáka oněmnělý les  
Zbloudilá zmije mokvá v sítinách  
Zbavena tuku korná černozem  
Rozkoší zemdlel v koši osikovém  
Malátný Zefýr přikryt vějířem  
Vznáší se louka s pasačkami koz  
Oblaka líně spočinula  
Na tupých hrotech neskutečných skal

### VI

Ve vlaku hajný bodře rozvalený  
Sám poobědvá párky z ruksaku  
A jeho děti nenajedené  
Velkýma očima se usmívají  
Pokradmu trousí perly podle tratě  
Den jako straka slézá závory  
Hradla a budky strážné semafory  
Posbírá perly Mamon jediný

### VII

Z podzimní trávy zvedám se jak ocún  
Tak oznobený že by každý Svatý  
Mě oděl kusem vyrudlého pláště  
Duch sebezpytný nesoucitný  
Do boku bodá jataganem ostruh  
Koření lásky krásné obrazy  
V hmoždíři pochyb na prach roztlouká:  
Od všeho vržen do veliké dálky  
Jen myšlenkami smím se dotýkat  
Andělů jasných kteří při pádu  
Jsou stehny v nebi hlavou na zemi

### VIII

Stín popolední který visí v olších  
Na tenké stopce jako orchidej  
Opilec vůní ztrácí rovnováhu  
Až spadne na zem do oázy kvítí  
Metlice jihne hned se zavlní  
Jak stará panna stéblem lechtaná  
Z povzdálí z ticha spod oblak  
Tak střelhbité že nevrhají stín  
Se tomu smějí šipky vlaštovčí:  
Zdá se že v letu nebrání jim vzduch  
A není starost co v nich dovádí

### IX

Jako když dítě kápne na piják:  
V tu ránu slepcům soumrak na oknech  
Maluje tesknou oranžúru bible  
Podříml osud houstnou náhody  
A v srdci které nepřemýšlelo  
To náhle hrkne jako v hodinách  
Po všem se sápe nic mu není dost  
I kdyby mělo jako tatrman  
Kutálet sudy chrastit rolničkou

### X

Marnivý Čase! Vždycky z nejhezčích  
Vždy nový svěží jinoch metuzalém  
Ahasver faustus donchuán  
Jenž pálí mosty zametá jak liška  
Otisky sladkých rukou stopy noh  
Z včerejších koturnů mě vyzouváš  
Ze škrpálů které jsem protančil  
Ve veteš měníš věčné obrazy  
Abych v jiných vteřinu žil —

(Stopy v mracích které unáší vítr)

Jako august v kupoli tvého cirku  
Nastavuji tvář paprsku světla  
Aby někdo v dálce moh číst  
Neboť pořád jsou odněkud ke mně upřené  
              oči

(Stopy v rose rozdupané jitřními jeleny)

### XI

Tak je psu když ho pán doma zamkne  
Ve světnici kde každá věc  
Šílenou vůní připomíná pána  
A sám se prochází pod širým nebem  
Jen obojkem se připomíná psu

(Stopy v listí jež se převrací z líce na rub)

### XII

Taky ten který ví se zapomíná  
I kdyby sčítal po minutách dny  
Pomine Chvíli kterou nehlídal:  
Potkala mě: Jsem Dítě Věčnosti! A pomrkává  
Dělej co umíš ale pospěš si!  
Jablko chutná život ze své stopky  
Nic není věčné všecko uplyne  
Všeho je do času a všechno žije  
K věčnosti prchá to co pomíjí

Nestačil jsem jí byla dlouhá  
Nejdelší Chvíle mého života  
I ptal jsem se jí: Odkud kam?

Odpovídala mi:

Dlouho jsi doprázdna střílel  
Promeškal skřivany jarní  
Minul se s labutí léta  
Až pozdní podzim ti poslal  
Poslední toulavou kachnu

Namítám: Hledal jsem Slovo!

Odnikud nikam tě vodí  
Nedá se nahmatat prsty  
Nevoní nezní a očím  
Nesklene duhový most  
Slovo se vyslovit nedá  
Odpověď nečekej žádnou  
Máš slovo měj si máš nic

### XIII

Jsme ve smutku jak ostří ve střence  
Snad aby se nás nikdo nechápal  
Jsme sazenice pro budoucí div?  
Anebo se máme zvolna usmažit  
V něčí snaživé přízni vroucí lásce?

Najednou není tu s kým promluvit  
Ke komu mluvit: Od té Chvíle  
Rorýsi letí proti vlastním hnízdům  
Aby je roznesli a samaritáni  
Raněným tajmo rozvazují rány  
V oprátce visí zoufalcovo Ach  
Psi po setmění pokousali své pány  
Hvězdy se rozpadají v hvězdárnách

### XIV

Uprostřed noci přistihne nás Čas  
V příbytcích draze budovaných  
Když sepisujem mrtvý inventář  
Pod schody sténá zedník alkoholik  
V parketách vrže pokácený buk  
Pod prahem hnije zašlápnutý had  
A v každé stěně uhynulý kůň  
Pod dlažbou hroby chudobek  
Napodobené krby a pradávný strop  
Byt bez bytí a prázdný plných chyb  
Rak ani ryba ani trilobit  
Umělá hmota z lisovaných ploutví

### XV

A pojednou se máme rozloučit  
S tím vším s tím ště — ničím!  
S kým Panebože s kým? Kam dřív  
Otočit hlavu? Soused pod paží  
Si nese urnu na svou násadu  
Ten sklapne diář ten se lituje  
Jen dítě které vzbudí smích  
Se dívá do let budoucích  
A nikdo nepomyslí že je Čas  
A nepomyslí na Zdrávas  
Kdy Vlasatice kometa  
Už lidské stopy zametá  
A jenom vánek okusí  
Jak voněly ty krokusy

### XVI

Podzimem zkřehlý dýchám do svých slov  
Pověz mi Chvíle: Kdo je oslaví?  
        Ty dítě Času!

Jako když se zasní  
A netuší že uvízla v mé básni  
Šeptá jak z vrbového proutí:  
Jsem tvoje lhůta tvoje růže z pouti

Jednou se probudit a dovtípit se:  
Svou starou vestu vidět naruby  
A rosničku co jako stopař šplhá  
Zas po žebříčku Boží pohody  
Tvůj regenschori moudrý podivín  
By na pedálech u varhan  
Zas doprovázel sopránový děj  
Až opeřené holoubě by vzlétlo  
Z holubníku jak z archy Noemovy  
Tvůj starý Vořech z prašiviny  
má hermelín a znovu vábí feny  
Nebude kdo by se posmíval mé vášni  
Jeho výsměch se neslyší  
Padne pod stůl jako vybledlé karty  
Tato hra omrzí a psychiatři  
Proklepou nemoc vyhotoví bič  
Pro kleslou duši: Posedlí  
Se poženeme jako divá zvěř  
Před námi v dálce nedostižný chrt  
Až nás moře vyplaví na pryčnu z písku  
Jak rozložený rosol nebo sliz

### XVII

Má matka usne: V milosrdném snu  
Můj otec náhle zvedne se jak prut  
Z příkopu tmy se vyřítí jak srnec  
Nazdařbůh střemhlav oko nebo zub  
Bez ostruh plaše bez pobízení  
Jak k cíli klusá ušlechtilý kůň  
Siví holubi jeho spánků poletí napřed  
Aby se zametlo a hnízda jiřiček  
Osleplá starobou a pavoučím  
Se otevřela jarním náletům

Brslen si bere klenot rodový  
Rybíze sáhnou pro své granáty  
Zvetšelá kredenc jako o veselce  
Z hmoždíře vystřeluje prach  
Plot ve špalíru stojí čestnou stráž  
Družička střemcha sype z košíku  
Bez v bílé komži pyšný ministrant  
Zamává kadidlem: Jde Monsignor!  
I pahýl hrušky zasažené bleskem  
V kopřivách loudí: Uvidí mě Pán?  
Včely jsou bez sebe: Jde hospodář!  
Zbrkle se vyrojí Tu přehlídku  
Předvedly mockrát ale na oslavu  
teď letí znovu už zvedají Matku — —

### XVIII

Čase můj purkrabí a starosto  
Tisíce věcí nejsem s to  
Má lhůto směnko dlužní úpise  
Ať má cesta jde se mnou  
Je se mnou zdravá se mnou nemocná  
Ať krok co krok jak přemyslovský kůň  
Nese mou tíhu se mnou brunátná  
Nit Ariadny šňůra perlová  
Ne pouhý plevel který vytrháš  
Ať jde z mých boků k očím sklopená  
Dolem se vine v pahorku se vlní  
A jako jinoch neví co je závrať  
A jako stařec k hrobu nachýlený  
Div nepřepadne ještě mrká k nebi

### XIX

Ty který vidíš Počátek i Konec  
Dochvilný kate spáso loudavá  
Rozkoši světa věčný kostlivče  
Vějičko vášní metlo odplaty  
Studnice pravdy věži přeludů  
Čase můj sudí Pane vašnosto  
Pohlaváre mých dnů a přísný vládce!

Jsi moje urna a mé těžítko  
Kosmas všech bájí prorok archeolog  
Kolumbus pevnin Hamlet ostrovů  
Dromedár pouští brána krchovů  
Šéflékař hňupů felčar pobudů  
Figaro žertu Almaviva ctnosti  
Astronaut pýchy termit velmocí  
Geolog žalu horník budoucnosti

Ty který všecko všudy znáš  
Tu zemi ptačí jak se otáčí  
V jednom začarovaném kruhu  
(Nihil novum sub sole!)  
Nechceš znát petry kteří zapírali  
Kdo nevyznal se toho nechceš znát  
Hrdelním trestem stíháš plagiát  
Milenec podob vraždíš nápodobu  
Co bylo-nebylo a není vskutku  
Nejen prkna co znamenají Svět  
A nápovědě dala směšnou budku:  
Jeviště Časem podminované  
Kejklíře slova smetáš salvou smíchu

Torso, přelom 70. a 80. let
