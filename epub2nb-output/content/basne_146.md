---
title: Vzkříšení
contentType: poetry
---

<section>

Krásní trilobiti skrytí v kamení  
jak vám závidím!  
A načechraným hladinám řek  
(jsme u Berounky)  
s umrlci na dně s oblázky  
valenými od věků k věkům  
a jen za sucha či v povodni  
uvízlých v břehu!

Zda má cenu  
drát se zdola nahoru  
od mrtvých mezi živé  
z včerejška k dnešku  
když se není čím chlubit  
jsme jen pštrosi  
s hlavami v písku  
když nám nerozbuší srdce  
úder vlaštovky která látá  
a vyspravuje kdyby loňské  
už letité a přece hnízdo!

Pak si vzpomenout na Apollony  
delfskou věštírnu bohy ve skalách nymfy v trávě  
na to všecko  
co nás živilo divými představami  
o živém neutuchajícím světě  
jehož zřídlo jsme možná obcházeli  
ale netušili kde je!

Vše z toho co tu zanechali  
ti před námi: svět odvíjený  
z naděje Ariadnina klubka  
naveskrz utajený  
neznající dosud naše míry a váhy  
vzpírající se paklíči pacholků vědy  
jejich prstů dobrých tak leda na zatlačení  
našich očí —  
             uviděl jsem  
pradávný neuvěřitelný život  
jehož mluvčím je Homér  
a Vykupitelem Kristus

_Krakovec, Velikonoce 1980_

</section>
