---
contentType: prose
---

## Hlava

Mikuláši Medkovi

### I

Kuří oko jitřenky  
Okr v modři  
Na hřbítku plavé šelmy  
DŘÍN stromu utajuje MOC

Pod patou nebes  
A pod šlépějí plesklé Ach!  
V přísnosti čtverce zatkví hlava  
Na stéblech utopence

Ó tkáni nejprudšího světla  
Vlamuješ se v mé prsty  
Hrot k hrotu hranou lne  
Valem se dní

Denní ptáci dáví zlatou čočovici  
Kolénka otlačená v hrachu  
Ta nejútlejší samý nach

A tkvím

Byla přistižena jak vyhlíží  
Zaclánějíc se v celu samotná  
Byla přistižena jak doufá

Kuří oko jitřenky  
Jsem bdící

### II

Co zamýšlím oč přicházím

Stvol mé šíje je nah  
Pahýl andělské říje  
Útek spirál

Mé tváře

K dřevu proklečená tkáň  
Kolénky nezrozených dítek  
Nikým nepohlazená něha  
Přísný žalm

Mé oči

Střemhlavu jas  
Blysknavý útek

Světelný průkmit v dol  
Hra stínů prchlá zář  
Varující a zvoucí

Jsem
