---
title: ''
contentType: prose
---

## Dovršení

Jímka pro plný hlas  
Se prázdní  
Ubývá nás a tence při okraji luny  
Se držíme prsty zkřehlými  
Zlatého zubení  
S chválou nejtvrdších dásní

Z těch kdo zbásňují zemi  
Kol dokola hrnčířský kruh  
Dlouhé koleno u věčném kolotání  
Sladké mřenky kloužou mezi prsty  
Odlupuje se kůrka  
Obnažené džbány vrhají mléko  
Nakyslý pach pivních nedopitků  
A na dně klubko červů moučných

Pád!

V prachu prošlapaná stezka  
Varhaník  
Tudy k píšťalám z cínu

Tak dlouho za ucho džbán nosí  
Až se provalí fuga Johanna Sebastiana  
Pozdě k stáru  
K osmé hodině večer  
Kdy je najisto chrám prázdný
