---
title: Thunovská
contentType: poetry
---

<section>

Nebylo to z látky: na splátky na léta  
a zdaleka to ještě nebyl dům  
spíš potrhané sukno tkalce snů  
dosud hlodané krysami středověku  
pročpělé malostranskou hokynářkou  
pro kterou už málem Mikoláš Aleš  
nad krámem vymaloval Bivoje  
v trikotu operního pěvce

A náhle jsme tu my sami  
za okny netušených dějství  
je vyprodáno  
a opilí chlapci zfetovaným dívkám  
čmárají na zeď: Jsme u Dvou srdcí

</section>
