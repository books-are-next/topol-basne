---
contentType: prose
---

## Nespavost

Zle si nade mnou vede hudba  
až bych křičel ale ničím  
se udolat nedá také  
očima darmo divné  
obrazy vábím buď že  
oslepla malba a nebo  
jsem zapomněl vnímat

Nikdo se po nikom neptá  
noc je sice jak topas  
jako achát je noc  
ale vsazený marně  
nevím čí hrdlo zdobí — kdo jsi?

Jako do oka šelmy  
se v hypnóze dívám:  
Pojď blíž a hltej máš hřích  
veliké krásy  
tak tetovaný tak zřejmý!  
Jako losos mou krví  
stoupáš divoce k srdci

Ty můj Bože proč svitím  
reptám a breptám dětsky  
na nahé šavli jak fakir  
Proč hořím vosková svíce  
Kdo mne natáh jak strunu  
kdo mi vydloubl oči  
abych rozptýlen minul  
se s nočními hosty?
