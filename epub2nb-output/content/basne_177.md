---
title: ''
contentType: prose
---

## \* \* \*

Jestli vůbec je čeho se chytit  
tedy za cíp nitě v prožraném saku  
jakože Nikdo není onuce  
stažená z uhnívající nohy  
pohozená v smetišti dějin

Vy na nic dobří co jen likvidujete  
statky mého neobsáhlého dětství!

A přece se dá říci: Maminko  
jestlipak jsi řekla panu farářovi  
že mluvíš i o prdeli  
ne když je ti teskno  
ale když hnojíš svou ztenčující se zahrádku  
a stále silná si vypomůžeš  
v hroudě slabosti i vydatnými slovy?

Nebo ty sestro málem udušená  
ve svých Klenotech baličko hodin  
tvoje astma mi tiká v komoře srdce  
a je s tebou veseloučko

Nebo ty synovce co látáš  
už navždy zkrocenýma rukama  
pukliny ve sklepení Paláce kultury  
a přesto nedovolíš ženským aby nakoupily  
mokvající tvarohové taštičky v celofánu  
hněteš těsto sám roztopíš troubu

neboť je Posvícení!
