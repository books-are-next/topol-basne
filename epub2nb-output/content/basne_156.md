---
title: ''
contentType: prose
---

## Úplňky

A posléze: Co je po úplnosti?  
Bylo dítě  
a nemuselo uvidět celou rybu  
stačilo mu když v okamihu  
zčeřila hladinu hřbetní ploutev  
a zjevila mu rybí pokolení  
v zázračném sledu

Co je po úplňku? Nestačí mi  
abych v nápadném shlukování jasu  
už neviděl v pergamenu nebe  
rostoucí srpek?

Co je po dokonalosti  
když jsem nesčetněkrát  
viděl běžce klopýtnout  
o hroudu náhody a na pódiu herce  
zaškobrtnout o smolné slovo?

Co je po naplnění když jsem viděl  
jak neuvážený pohyb vášně  
či prajediná buňka rozumu  
dovede zvrtnout slastný okamžik  
v mohylu vystřízlivění  
jež jako na kartonu Mikoláše Alše  
nám ukazuje cestu k Žalovu

Co je po Bohu  
když ho poměřujeme svou zkušeností  
a duši máme jako rezervu  
uloženou vzadu pro případ nehody

Co je po Bohu když jeho neúplnost  
jeho nedokonalost a nelásku  
vidíme jako jeho chybu  
připodobňujeme si ho k svému obrazu  
narážíme jako botu koupenou v bazaru  
na své kopyto a říkáme si:  
Kdyby byl — povolil by  
vešli bysme se do něho  
hned by všecko šlo líp

Co je po úplnosti?
