---
title: ''
contentType: prose
---

## Bohnice

Richardu Balonovi

Nemohl jsem spát

A tak jsem kolem oběda  
kdy se haraší s kaší a pomlaskává  
zalezl do výklenku  
za zády dveře pana asistenta  
který zrovna měl volno  
jediné bezpečí a sesypal se

Ale i tam  
mě našel bratr saniťák  
a ujal se mě

Zahlédl jsem ještě kostel  
s vytlučenými okny  
v kterém skladovali brambory  
zaslechl jsem hlas bratra saniťáka:  
teď mi volali z prodejny mají sparty!

Píchli do mne injekci a usnul jsem
