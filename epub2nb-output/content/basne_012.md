---
title: Pes a luna
contentType: poetry
---

<section>

## I

Blatouší vonné tajemství měsíce  
Zlatý sýr taje v temné misce  
Stopaři sotva stačí dech pes větří  
Pes překonávající tíži  
A závratě  
Vrtí ocasem vidí zlatou misku  
S bělmem studených kráterů  
A jme se nedočkavě výt

Pán bdí a otvírá noční okno  
Odpouští že ho budí v nahost  
Je plný žízně z hladu svého psa  
Leze do větví stromů aby utrh  
Jablko poznání

## II

Leží bez hnutí je srp nabroušený  
Růžové plátky nesou rosy hlen  
Stínidlo lampy haslý spád  
Dlaň zaclánějící ohanbí hvězdy

To je luna psích snů

Ozón který nasládle chutná  
Hrozen lisovaný Bohem plný šťáv  
Z oranže prosvítavé hory  
S krátery úzkými jak pánve panen

To je luna psích snů

## III

Den bílý moučný mléko z hvězd  
Úsměv muže v měsíci se tmí  
Tento obličej byl vzňatý nach  
Spaloval se náklonností k sobě  
Bledý narcis tonul v jezerech  
Je vyhořelý teď tvář třpytný troud  
Oharky obočí dým vlasů  
Tesknota hvězdných spálenišť  
Pod nimiž doutná mře a doutná  
Den bílý moučný z mléka hvězd

## IV

L _loukoť louč ladička los lup_  
U _úběl úhoř utoužený úúú_  
N _nátrubek nouze narcis nyvý_  
A _amarant adonis a alarm alp_

Pes usíná a světlou průrvou  
Jak děti jsou-li šťastny vzlétává  
Jenom nepatrný kmit a stoupá  
Srst skoro přimrazují hvězdy  
Zjeví se posléze psí ráj

Rozkmitává se bledá závrať  
Přerve bělostné spony  
Jimiž psí sen byl spoután  
Pohyb opustí tělo víří  
Větří čenichem chladnoucího psa  
Drásá jeho prackami křupkou kůru  
Vyje propůjčenými ústy  
Podržuje si paměť vlhké tlamy

Spirála těla vymrštila sen  
Tětiva svalů vypustila stín  
Pán plný světla v stínu svého psa  
Svírá jablko poznání  
A snídá

</section>
