---
contentType: prose
---

## \* \* \*

Vypadá to jako houština a je to řídké  
pomyšlení na steré návraty a není žádný

A co my molekuly jsoucna?  
Třas žloutku dosud neoplodněného?  
Kam se vrtnout mezi gotikou a barokem?  
Jídelnami a noclehárnami  
zbořenými kapličkami a kravíny  
v hloží bujícím podél kdysi panských statků?

Dnes kdy tu chceme jenom projít  
škobrtáme o vyjedené konzervy  
z kostí býčků jsme vypadli  
do morku bůčků  
a u hřbitova zetlelých předků  
vršíme rovy igelitových pozůstatků  
nezničitelných plastikových lahví  
leda by se v ohni škvařily  
jako Mojžíšův keř

Jenom na rumištích  
už přetrval Bůh?
