---
title: ''
contentType: prose
---

## Proměny

Ještě se dlouze srpy brousí  
Horské potoky jiskří k ránu  
Hlasy ptáků hlahol tekoucích vod  
Šelest větví ozvěny kroků se tratí  
Dunění střelby řvoucí vzduch úpí

Naše ústa už mlčí

Lidé ticha  
Nazí na zeboucí zemi  
Vypadlí z hořícího hnízda  
Bijem roztřepenými křídly

A naděj je pták který vzlétá

S prohořelými ústy  
Bez pigmentu a nachu v tváři  
Jenž by prozrazoval úzkost srdce  
Sama nečitelnost hříchu

A naděj je pták který vzlétá

Smyslnost paběrčí hostina  
Nás tráví  
Poslední ze supů  
Zapovězené ovoce odevzdání  
Sbohem milostných skutků  
Jed polibků  
Práchnivost očí  
Sněť orgií  
Dým něhy  
V úbělu postních těl

A naděj je pták s roztřepenými křídly

V útlé pokoře stébel  
Půvabní nemodlenci  
Vy už odcházíte  
Vy se loučíte s námi  
Zelenými parky  
Hnědými stíny  
A zlatými světly  
Zdobíte trsy svých ňader

Proplouváte ladně  
Pod mým gotickým loktem  
Do boků ostruhy zatínáte  
Jdete své záři vstříc  
(Je-li pro vás nějaká záře)

Střehnu úsměšek kterým si dobíráte  
Planoucí vějíř mé tmy

Naděj je pták který přenocuje se mnou

Zjevujete se jako hosté  
V růžové tkanině  
A drancujete milkování  
(Z něhož vydáte počet)  
A rodinné svazky  
(Z kterých budete zodpovídat)  
Nebezpeční strůjci ohně  
Nesoucí žhavého kohouta  
V bělostných dlaních

Z vašich skutků  
Jsou živi jako z bílé střídy  
Labužní básníci opěvajíce  
Růže soulože  
Pomyslnost smyslů

Ó sbohem  
Koketní harpyje  
Kostice do živůtků!

Naděj je pták který zpívá ve vaší kleci

Vidím skutečné hvězdy  
Rybí oči svých lásek  
Milence v usmlouvání noci  
A v mdlobě dne  
Neboť jsou předvoláni  
Z mé tmy blesknavé džbány  
Váží jim doušek který nečekali  
Z mé tmy je znepokojují  
Oči které nic neodnaučí žhnouti

Naděj je pták který překonává tíži

Učím je vysloviti Já  
Odvádím je z veřejných zahrad Smutku  
Kde řidnoucí vzduch  
Tvrdě vyznačí stezku úst  
Váznoucí v hrdle  
Kde horský nemilostný vzduch  
Obnaží model jejich tváře  
Nahmatá lícní kosti  
Na vnebevzetí čela  
Dýchnuv znamení vzpoury

Ještě se dlouze srpy brousí  
Horské potoky jiskří k ránu  
Hlasy ptáků hlahol tekoucích vod  
Šelest větví ozvěny kroků se tratí  
Dunění střelby řvoucí vzduch úpí

Naděj je pták který vzlétá

1957
