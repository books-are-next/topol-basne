---
title: ''
contentType: prose
---

## Poesie

Janu Hladíkovi

A liboval jsem si  
v neřesti básní hřešících  
na viditelnost světa  
Dante mi připadal jako mnohomluvka  
s očima upřenýma  
vždy vidící a slídící  
po kořisti lidského těla  
rozepnutého k Věčnosti  
a těžící už z tíhy života  
perspektivu Mantegnova zbitého Krista  
který dozajista co nevidět  
vyzývavostí chodidel vstane z mrtvých

A miloval jsem  
šerosvit věcí sotva zřetelných  
slova která se rozpíjela  
On mi připadal jako kovář z jihu  
tavící věty v sicilském ohni  
ukované na míru pomyslnému oři  
Ach! — příliš důkladný  
a přesto neopisující membrány Pekla  
ani bezbřehost Ráje

Bojíme se Světa s bezpočtem jeho věcí  
bojíme se pojmenovat ty věci  
a vidouce propast od člověka k člověku  
uchylujeme se k různým projektům k utopii  
jak bednář k obruči  
která pokrouceným prkénkům  
má dodat zdání soudržnosti —  
a nebude to káď ani sud!

A vidouce propast od člověka k Bohu  
přemosťujeme ji lávkami poesie  
šalebné děvky jež má nahradit  
akt stvoření  
živého jádra z neživoucí hmoty  
povýšit pokleslého člověka  
nadlehčit příliš těžký svět  
vykropit jámu pro nebožtíka

1977
