---
title: '* * *'
contentType: prose
---

<section>

Spánek je milost  
kdo ho nemá je bez Milosti  
a nikdo mu neuvěří

Zhůvěřilosti smetené na lopatku dne  
kůrky nedojedků dobře známá obročí noci  
Ale v ponožkách dojít k nejbližšímu světci  
byť mi nic neříká: Je z baroka  
přesto jako já má strhané extatické rysy

My chtiví věčně na něco sahat  
my lační věčně proplétat prsty  
s něčím co neobsáhneme!

Pak ta skepse ostny pochyb a nenadálá prozření:  
když si vymýšlíme ne už svatební košile  
křty a pohřby: Místo toho  
vítání novorozeňat spalování mrtvých  
u postýlek brlení a chrastítka  
trochu klec trochu povyraženi  
a u hrobu thuje nebo barvínek

Nad tělem nebo nad popelem  
nad člověkem který zaživa  
pokud nepěstoval jógu  
anebo se neplazil rákosím jako voják  
anebo se neohýbal v tunelu jako razič  
nosil v podstatě hlavu vzhůru

Za nás to pak dělají stromy

Lípy u hřbitovů bývají nejmohutnější  
v dosahu jejich kořenů hubneme na těle  
v tlení pomyslů v koncích předsevzetí

A napohled je takový hřbitov  
(i kdybychom byli bez víry)  
tlukoucí srdce v mrtvé krajině

I kdyby to nebylo předpověděno:

Zmrtvýchvstání

</section>
