---
title: ''
contentType: prose
---

## Déšť padá na rány

Na rtu obří hlavy spím.  
Déšť pleská o nos krkavčí,  
mouřeníni jdou v dvojstupu  
z jeho děr jako kominíčci.  
V horečce slyším prozpěvovat mouchu,  
roleta padá za posledním dějstvím  
stínajíc hlavy muškátů.  
Bez pohybu zjevného sestra  
pestrý polštář hotoví,  
z tolika kanýrků jsou nervózní  
její smutné prsty plné pochyb.  
Strop visí pláství medu za krovy,  
zatím co skřítek večerní  
z hlavy obra se kutálí,  
na moučném červu jezdit zkouší  
a můří křídlo bije o vývěsní štít  
holičské lampy, pod níž holohlaví  
vrhají ustaraný stín.  
Slyším jektat hamižné zuby větru  
v drolící omítce, kde hryžou spáry,  
v nichž moucha masařka se tulí  
za křídlo motýlí.
