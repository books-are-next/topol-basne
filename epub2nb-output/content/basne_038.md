---
title: Růžový pokoj
contentType: poetry
---

<section>

## I

Tělo usíná  
Tvrdě pěchovaná selská duchna  
S kořínky z ptáka vyrvanými  
Červenec srpen léto tlí  
Křeslo bledne v režných utěrkách  
Kolorovaná svatební fotografie  
A okno s ukřižováním slunce

Tělo v pohřížení  
Už neví co je slast  
Samo do sebe jak prorůstá  
V ústech na prsou a na víčkách  
Je kámen  
A pod ním dodoutnává jiskra

## II

Růžové záclony podél oken  
V zeleň odpoledního léta  
Čtyři muškáty jako tichá výzva  
Pach klesá v rozestlanou postel  
Plno svlečených věcí dřímá  
Pár much kdesi v koutečku  
Využívá té chvilky a páří se  
Panáček pod zrcadlem odněkud z pouti  
Je zahleděn v tom tichu bůhvíkam  
S veselým úsměvem který je tlačen z gumy  
Navždy mrtvý a rozradostněn

</section>
