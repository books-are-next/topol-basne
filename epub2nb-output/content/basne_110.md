---
title: ''
contentType: prose
---

## Studna

Nejsem smutný  
zhanobil bych veškerou radost kterou mám  
kdybych osamělými prsty hloubil  
slzavé důlky v mapě času —  
vždyť jsem šťastný až křičím:  
je možné  
že to všecko jsem zažil?

Naučilo mě to  
přemýšlet o životě bližních  
jak jsou šťastní: postaví dům  
zvelebí zahradu a porodí  
Obdivuju  
tu snahu ale utěšuju se  
že jsem potají hloubil studnu  
v pozemku skoro neživota  
a sotva do ní nahlédl
