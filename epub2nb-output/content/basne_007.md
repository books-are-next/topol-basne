---
title: ''
contentType: prose
---

## Venkovské bály

Marii

### I

Voják tančící s dvěma oharky  
Palec utopený v opasku  
V kapse na prsou cíp dovolenky  
Těžké okované boty  
Duní ve vycházkových střevících  
Zlato nárameníků  
Teprve slabě prokmitá v černi  
Vleklý postup k smavé hodnosti  
Ale za to písnička složená na kavalci  
O modrých očích  
A o špásovném děvčeti  
A nahořklý van mladistvých  
A dosud nezhojených slov  
Jejich uhrančivost  
Chlapecká svévole  
Lačně postávající kolem výčepu  
S kapesným na cigarety  
To tě mámí  
Sedící pod ebenem matčiných vlasů  
Zelená lafeta v karnevalovém kouři  
Běl zubů překonávající škrabošku  
Vyzývá zvěst lačnosti  
Muž na řetězu  
Muž na svobodě  
Voják tančící s dvěma oharky

### II

Něco selského v barvě zlatých hrušní  
Výskot který ještě nedostoupil  
K branám venkovské krčmy  
Tvrdě řezaný ohryzek  
Pohybující se na snědém krku  
Lhostejná chtivost úst  
Plivajících do bláta cest  
Pohvizdujících si v marastu  
Ztuhlá ohebnost kolen  
Parádivost  
Ve vlasech olej  
Jasné vymydlené čelo  
Drsné bezněžné dlaně  
S žlutým lišejem kuřáckých zvyků  
Mladý traktorista  
Cenící zuby k zabláceným vozkům  
Bez jejich cukříčku v kapse  
A skrajovaných kůrek  
Bez průpovídek  
Ve větrem rozpukaných rtech  
Vycíděný vyleštěný  
Houká na kamarády a tančit  
S tak vážnou tváří se mu chce

To tě mámí  
Sedící pod ebenem matčiných vlasů  
Tento sedlák s tvrdě řezaným ohryzkem  
Jeho podupávání v tanci  
Strnulost jeho neúsměvu  
Hladké lesknoucí se vlasy  
A neznabožství jeho masky  
Jeho úprk  
Jeho loudavost  
Nebezpečí těch gest

### III

Navzdory k tobě tančím  
Z temného loubí Neboť venkovská noc  
Usedá se stařenami blízko kamen  
Ohřívá staré ztuhlé hnáty  
A my se vytrácíme očím  
Poprvé stár a naposledy mladý  
Zas v tanci potkávám svůj ostych  
Můj návrat už je pozdní  
Z bězhvězdna vzpomínek se lehce třpytí

Nesmíš dál Za těmi vrátky  
Je naše zahrada a bílý dům je náš  
Ale tahle ptáčnice nám sotva patří  
Tady můžeme usednout a něco pojíst

Vždyť je karneval  
Při němž se nasazují masky  
Oblecme z dávna nejmilejší

To tě mámí  
Mlčící pod ebenem matčiných vlasů  
Můj návrat ač je pozdní  
Z bězhvězdna vzpomínek  
Se třpytí poslední  
A hasne

### IV

Pohleďte na tu bláznivou  
Pohleďte na tu nehezkou  
V růžovém přestrojení

Povězte mi o ní

Byla zplozena v opilé noci  
Žena spící už se semklými koleny  
Bez lásky a touhy po dítěti  
V spící probudil se chtíč  
A muž k ní vstoupil

Pohleďte na to bláznivé dítě  
Pohleďte na to nehezké dítě  
V růžovém přestrojení

Vějíř v jejích rukou chrastí  
Smutné velikonoční řehtačky  
Neboť zvony před bláznem ulétají  
Neboť zvony před dívkou ulétají  
Když dospívá a není hezká

Škraboška přesto oči neutají  
Chlapce vábí růžové přestrojení  
Vějíř vesele chrastí v jejích dlaních

Ale co půlnoc zjeví

Pohleďte na tu nehezkou  
Pohleďte na tu bláznivou  
Stojí sama ve stínu dveří  
V rukou má škrabošku a vějíř

Smutný velikonoční vějíř  
Marného dospívání

To tě rozesmutní  
Sedící pod ebenem matčiných vlasů  
Neboť zvony před bláznem ulétají  
Neboť zvony před dívkou ulétají  
Když začne potkávat své lásky

### V

Den krade se už za nocí  
Zvěd prchá z prohrávané bitvy  
Pokoutní hudba zašlým stříbrem zní  
To tě naposledy mámí toto tajemství  
Ty tančíš sama v žádostivých pažích  
Až úsvit rdí se sám tě vyprovází  
V soucitu matek andělské tlí peří  
I tvrdá zem zná pohlazení hebčí  
Sto očí provází a sto rukou tě hýčká  
Náhradou za ty jež se vytrácejí  
Křídlovka neznalá jak hudba neznající  
Vyzývá naposled k tanci tu nejkrásnější  
To tě mámí  
Plačící pod ebenem matčiných vlasů

Svět září maskami a pod maskou se tmí

Poříčí
