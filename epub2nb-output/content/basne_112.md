---
contentType: prose
---

## Vytrvalý déšť

Kam padá modrý les, když odpoledne  
už nahmatává rubáš soumraku?  
Kam houby rostou, která bolest v zádech  
je tlačí vzhůru, na milostný svět?

Tak plynou, pohrouženy do sebe,  
řeka s potokem a rybník s mořem  
a kapky v řadách jako na výcvik  
a stíny stromů zaclánějí strom,  
tak plné svodů, vábivé jak noc,  
tak strhující — pane, tu jsme dva,  
v nestínu, v nečase a v nepohodě,  
nic se k nám nemá, nic nás nechce mít,  
bez ohně, bez žvára a bez deštníku,  
už se pomalu vzdávám, pouštím slovo  
jak prošlý peníz prokřehlými prsty.

Ještě když prchá polekaný vzduch,  
v tom úprku, v tom zachraň-se-kdo-můžeš  
se lačně chytám útlých lidských těl,  
jak si je skládá neodbytná paměť,  
těch pondělků a sobot,  
těch opasků a šlí,  
biografů a hospod,  
prostěradel a vší,  
ale odevšad  
tající úsměv sbírám jako rosu:  
potopa byla, vylejvám ji z bot.
