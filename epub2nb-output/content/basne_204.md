---
contentType: prose
---

## Tělesnosti!

Co jsme pro tebe učinili?  
Živíme tě udržujeme naživu  
vítaná dokud naší bytosti  
poskytuješ rozkoš z pohybu  
nevěsto pannen choti mládenců  
oporo mužů požehnání žen

Odíváme si tě do těsných šatů  
až jsme jako kýl lodi Vikingů  
pyšně rozrážející stojatou vodu

Ale běda když nás opouštíš  
když tě dotrháváme  
a krejčík milosrdenství a soucitu  
i přes úplatky stojí bezradný  
jak nám to střihnout a co vycpávky

S jakou rozkoší pak střelíme srnu  
která ani ve stáří nemá svěšenou kůži  
váčky pod očima pleš na hlavě  
a netrpí migrénami
