---
title: Vigilie
contentType: poetry
---

<section>

_Jiřině_

A prší… Modleme se!  
Odkud kam  
padá déšť  
tryskají slova?  
Déšť šumí slova šelestí  
déšť slábne slova skomírají  
déšť ustal slova vypršela  
nezůstalo po nich nic  
rosa po dešti rosol po slovech — —

Jako když tupá noc než se rozepíše  
(stíná a sténá stíná a sténá)  
nás vodí od lokálu k lokálu  
dávná výčepní zvětralá  
bez pěny bez svatozáře —  
jako když líná noc než se rozhoupá  
si nás teprve načíná a ochutnává  
zkouší teprv jak na to koho dřív — —

Mokřavé noci kdy chřadnu  
jako hrachor zbujelý dusíkem  
jiskřivé noci kdy okřívám  
jako křen strouhaný na okřínu  
a vzpomenu si:  
ty nikdy bílé bledé narcisy  
u kterých jsme poklekávali  
pod ořeším ve farní zahradě  
s Monsignorovou sestřičkou Janou Tichou  
jejíž pleť byla stejné barvy —  
anebo ty břehule odlétlé k Nilu  
na které se čeká v povodí Sázavy  
a které se v červnu nevracejí  
i když koncem dubna už vál příznivý vítr  
a ta žulová stráň provrtaná  
jejich temnými hnízdy  
se malomocně tlemí vykotlaná  
bezzubá marná jako my —  
my doufající jako by nás tady  
ani na severu ani na jihu  
mohla dávno po Velikonocích  
vzkřísit jejich rezatá peříčka  
barvy hlíny

Jsem ještě dítě nebe  
(kterého nebe?)  
nebo jen země žluč  
je v mých vlasech ještě déšť  
zachytí se  
na nich tající vločka něžný sníh  
nebo už si mě smrt protahuje  
brázdou života napříč?  
Když se ve vodě obracím  
z boku na bok  
jsou ještě v olšinách ty oči  
lučních kobylek a cvrčků  
kachny v rákosí a převislé  
trsy ostružin blednoucích  
rezavějících v mokrém břehu?  
Jsou ještě?  
Byly někdy vůbec?  
Zdá se mi to zdání všech zdání?  
Že by se mi vždycky jen zdálo?

Nebyl jsem to já  
a nebylas to ty  
a po celou tu přesladkou dobu  
v úpatí strmého života číhal  
jiný temný padoušský tvor  
aby tajně ze zálohy ze stínu  
nám stoupal do žil  
bral si nenápadně den po dni  
naše maso libru po libře  
a jednou přes jedinou noc  
nás náhle opanoval?  
Prohryzává se pracuje  
k porodu jiné rasy jiného plemene  
stíná sténá stíná sténá  
ten pohlcující stín  
který se nejspíše k nám přisál  
v jícnu zrození —  
Zdaleka ještě nejsme děti slunce!

Tedy pátrám a hledám  
v pozapomenuté krajině  
plné člověčích stop  
hledám a pátrám  
zda se neobjeví skrytý průvod  
drahých mžitků řazených vzpomínkami  
(ale co je vzpomínka co víc co všechno!)  
celý ten dosud nezbásněný kraj  
všelikého smrtelného jsoucna  
planoucí výčitkami vypalující  
na mé čelo znamení horší než Kainovo —  
jako bych tajným úradkem byl odsouzený  
dělat ze všech krás vdovy  
a sám přežíval  
nevábný bez milosti upopelený  
jak se stále přehrabuji  
v ohýncích oharcích v trouchnivění — —

A vykračujeme si  
jako by ten úzký svraštělý život  
neznal mezí  
až podnapilí z náhlé svobody  
se zastavíme: Kde to asi jsme?  
Někde mezi —  
ani vně ani uvnitř  
někde  
mezi černými bezy:  
Kam oko padne samý plot  
samá zábrana závora ohrada zámek  
jedna neproniknutelná stěna  
ale za ní  
doupata příbytky a stavení  
s námi dým jako vzpomínka  
v hasnoucí větvi na to co kdy bylo —  
chvíli to zebe chvíli žhne  
jednou to zmokvá jednou vzplane  
září to čadí jiskří hasne  
teď už už skomírá a zas ne — —  
Odnikud nikam někde mezi

Ten vzlet a pád  
do dna probdělých nocí  
kterými jsme nadobro popsaní —  
těch skrojků jednoho jediného života!  
Nikdo nemáme jiný  
než jeden jediný  
náš vlastní  
ze kterého se odvíjí  
truchlé přadénko lnu

_Úryvek, 24. dubna 1974_

</section>
