---
title: Siroba
contentType: poetry
---

<section>

_Sergejovi Machoninovi_

O holi žebrácké jdem doly stříbrnými  
těla chvějivých osik nám cestu stíní  
milenci rmutu diviznové děti  
pastevci jara s pruty vrbovými  
jsme první kteří větvemi třesou  
v strži kde česká jablka zrají  
Hadu jsme nedali my nevýmluvní  
závoru hrdla nevypáčí pěst  
tomu kdo zradu by chystal  
se neozveme koutkem úst

S boky uzamčenými jak těžkooděnci  
k nebeským vratům vzhlížíme z cely  
tam kde se modře rozpomíná strop  
Záhrobních běd jsme zbaveni  
jak první bázně Zázrak svobody  
se modeluje z hlíny soužení  
Ač kameníme větry severními  
před zimou lesy smrkové nás chrání  
sirobou oblečeni jíme domácí chléb

_9\. prosince 1959_

</section>
