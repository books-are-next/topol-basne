---
contentType: prose
---

## \* \* \*

A tak  
a tak jsem si  
a liboval jsem si  
v prohlubni básní neviditelných  
pyšný rybář pokuřující  
se sítěmi vhozenými  
do kalných vod  
s plaváky metafor a s nadějí  
že něco se chytí

A tak  
a tak j sem si  
dlel v básních nepolapitelných  
ješitný pavouk který zpozarohu  
radarem střeží nastraženou síť  
meditující či trávící  
a stále ve střehu: na nepatrný záchvěv  
se vrhá na kořist!

Byl jsem prádlo zapomenuté  
na šňůře v noci  
a přesto schnoucí  
Obával se spolu s jinými básníky  
že mi vysychá zdroj inspirace  
(o jednom z nich se tradovalo  
že bez pokušení nenapsal řádku  
a z pomilování panny  
psal hymny na život)  
že mi vysychá Prazdroj inspirace  
(o jiném z nich se říkalo  
že kvůli dětem se dal vyléčit  
a splnilo se: byl jak těsto  
marně hnětené a odpočaté, chyběl kvásek  
psal ze setrvačnosti o rybnících  
ale nikdy v nich neutonul jako Li Po)

A tak  
a tak jsem si  
dosud nepřivyklý  
zázraku chvíle kdy se poesie  
náhle rodí z jazyka Poupat  
říkal na záchodě ne pod jabloní:  
Je mi zle a okénkem jsem viděl  
úkrojek nebe ale nepomohla mi  
ani zřetelná voj Velkého vozu

Miloval jsem hudbu ale neuměl ji  
Chtěl jsem být kněz ale bál jsem se Boha  
Být archeolog ale rozesmutňovalo mě to

A kdyby jen to
