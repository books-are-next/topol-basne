---
title: Ach —!
contentType: prose
---

<section>

Anastázovi Opaskovi

Ach — !  
              tedy povzdech  
vymýcený z života  
Klade do uvozovek mou báseň  
v ní se mihotá!

Ach  
        nebýt  
bych si přál  
v básni přežít  
nehýbat se jen tkvít  
do tmy zírat a vidět  
co čeří hladinu měsíce  
noci halucinovaný třpyt!

Ach  
        být  
pro jednou absolutně být  
nebýt hrobař radostných chvil  
stavitel neobyvatelných ložnic  
být od rána do noci být všude  
být kdekdo s kýmkoli být  
zastavit se zaposlouchávat  
obracet se po hlase tisknout mávat  
hovořit u vytržení zběsile do úsvitu  
milovat se v opuce u rozvalené zdi  
pod Velkým vozem jemuž v Římě říkají  
            Ursa maior  
zapomenout na zlo když zapomínám pro zlo  
udělat samozřejmé věci  
ach jiné  
               jiné  
                       dobré věci!

Zapomínám vylézt na střechu mého domu  
zapomínám že je Zelený čtvrtek  
zapomínám pustit holuby z klece  
napsat kmotříčkovi v Bavorsku  
přinést matce Šumavské víno  
Filipovi frkačku z pouti  
psát do Paříže  
zajít na otcův hrob — —  
A stále zapomínám  
zapsat si verše poznamenat sen  
jako bych zapomínal  
že všecko padá nepodchyceno!

Ach  
        co všechno —!  
když jedinými průvodci  
jsou vytrvale žal a zlo  
zhoubné furunkly tkáně lásky  
věčný krvetok skrápějící  
žulové piedestaly velké doby  
se kterých mírně rozkročeni  
džugašviliové neznající závrať  
padají na dno propasti kde tlejí  
ídeje v hnoji humusu  
a všeliké mrvy…

17\. září 1975

</section>
