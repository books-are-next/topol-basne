---
contentType: prose
---

## Legenda

Karlu Jaromíru Erbenovi

Nebesklon napovídal brzkou noc  
Kapří měsíc oddychuje v sítí  
A tři mládenci u ohně  
Klečící Sedící a Spící

První dmychá oheň Skloněn ústy  
Jak v ošatce převaluje vítr  
Hnětynky už syčí v bílé páře  
Z rybích polen jiskří bílé jikry  
Ploutve plaménků se oblizují  
Planou příchylností jeden v druhém  
První dmychá oheň skloněn ústy  
Jak v ošatce převaluje vítr  
Z hnětynek už bílá pára syčí

Druhý podepírá skrojek tváře  
Pecny stehen vyhřívá a loučí  
Stíhá přízrak zádumčivých stínů  
Hřej světlo shltající obludy představ!  
Muž s loučí z pevně sevřených kolen

Schoulen v svém klínu civí k noci  
A špoulí ústa k slovům na půl huby  
Rozmar smutku zaskočený tichem  
Lačně podepírá skrojek tváře  
Pecny stehen vyhřívá a bdí

Třetí úhoří uštkávavé oči  
Dal do zástavy při úchvatu ohněm  
Nos který rozpolcuje tváře  
Tak blízko vůni plný chvění nozder  
Nic ani pedál nohou zaklesnutý v kouři  
Pro sípající měchy jež má spící  
Nic neprozrazuje muže spodní tóny  
Echo smutku zaskočené tichem  
Obrysy jader spících v tvrdé slupce  
Tvrdý žlab čela s myšlenkami v mázdře  
Nic neprozrazuje muže spodní tóny  
K slabinám jdoucí bílou stezkou břicha

Říká první z nich

Trochu nepřízně a nebylo by ohně  
A náplast sotva ukryla by vřed  
Bůh to suď není nikdy dobře  
Těm z nichž vytéká hnis samoty  
A svatý Roch a jeho psi?  
Teď už jen soumrak olizuje svaté  
Vzal je čert tohle samaritánčí  
Páchne kozlečinou jak kýta z hubených let

Druhý přemýšlí

Je krejčímu těžko s jehlou v klopě  
Přede mnou se už neošívala dlouho panna  
A zrak se krátí myslí dlouhoprsťák  
Moci navléknout režnou tenkým ouškem  
A přišel by krejčík do království nebeského  
Tohle nimravé řemeslo drobí duši  
Z letmých doteků věčně hladový pár rukou  
Tak zjevně chátrá v posuňcích a v šklebu  
Který se zjizvil nemilostně v tváři

A třetí sní

Pod mušími křídly ulétá má radost  
Pod křídlem komářím spím já  
V přílivu rosy rzivá střelka luny  
A opět uvízla v mém srdci  
Naposled zhanoben a dojat chválou  
Spím s lehkým stínem pod míšeňským tváře  
Mé vlasy Hú! Jdou v pospas netopýrům  
Zas v hladké slůni hloubí slza slz  
Sen z muších křídel průsvit blány má  
A v ní jsem rozpoznal svou radost

Bylo prvním smutno Druzi spali  
Byl od řemesla zručný neklid dlaní  
Přikládá do ohně a ke kameni kámen  
Poleno za polenem rovná do tlamy ohně  
V zapomenutí prsty hladí dřevo  
Dřevo je rozpomíná  
Má kudlu po ruce cítí obliny suků  
Rostoucích zevnitř v rozpuk ňader  
Úžinu boků hlaď zád a rýhu klínu  
Ó nedostatek dřeva je zřejmý  
Panna která v něm spí bude útlá  
Bude spíš její příslib sotva  
Se zdaří zaoblit drslinu boků a ňader  
Důlek brady se vyloupne sám  
Aby ústům plným a sevřeným místo nechal  
Tak drsnou něhou se vhroužit  
Zná jenom řezbář dost zručný

Jak ruka má se zas k dílu  
A tiše plápolá oheň  
Bdícímu není už smutno  
A měkce snuje svůj záměr

Ukončiv zvrací se na bok  
Do druha dloubnuv svým loktem  
Panna ne víc než loutka  
Z rukou mu vypadla na zem

Bylo bdícímu smutno Druzi spali  
Byl od řemesla zručný vidí louku  
Přikládá do ohně a ke kameni kámen  
Poleno za polenem rovná do tlamy ohně  
V zapomenutí prsty berou loutku  
Loutka je rozpomíná  
Má jehlu po ruce cítí oblinu boků  
Dotkne se lehce puklých ňader  
Úžiny šíje hladi zád klínu  
Ó nedostatek loutky je zřejmý  
Vida na co zapomněl řezbář  
Jeho čin skvoucí je nahý  
Krejčíka rozkoš řemesla zmuč  
Najde hadýrek a shledá druhý  
Spichuje pestré šatečky a žárlí  
Když se mu práce zvolna jen daří  
Při oslepujícím ohni  
Už se zahalují oblé tvary  
Spěchá řezbářův rozmar zakrýt  
Dovést takový záměr k svému konci  
Zná jenom krejčík dost zručný

Jak ruka má se zas k dílu  
A tiše plápolá oheň  
Bdícímu není už smutno  
A měkce snuje svůj záměr

Ukončiv zvrací se na bok  
Do druha dloubnuv svým loktem  
Panna ne víc než loutka  
Z rukou mu vypadla na zem

Bylo třetímu smutno Druzi spali  
Byl svým snem zjihlý vidí loutku  
Přikládá do ohně a ke kameni kámen  
Poleno za polenem rovná do tlamy ohně  
V zapomenutí prsty berou loutku  
Loutka je rozpomíná  
Dotkne se lehce puklých ňader  
Úžiny boků hladi zád klínu  
Ó nedostatek loutky je zřejmý  
Vida na co zapomněl řezbář a krejčík:  
Jejich čin skvoucí je němý

Neumím to co mí bratři  
Když usínám krápníky hvězd  
Cítím studeně k zemi růsti

Opírají se o mne drsnou špicí  
V tomto herbáři nebe člověka vězní  
S vbodnutým hrdlem  
Ale já zpívající  
Svým dechem stalaktit ničím  
Ničím ach ničím

Jsou mi pak nebeské hvězdy  
Proč nikdo nezviklá a nevydrolí  
Tvůj úsměv loutko  
Obrázek na zdi líček  
Upevněný skobou kterou nespatřím co živ  
Loutko s loutničkou čela  
Proč tebe neztravuje závist  
Mohu tančit mohu se svléci z hořících šatů  
Ty však ne ze svých  
I když už cípeček doutná  
Mé lýtko oblé je jak měsíc  
Mohu i potmě spatřit  
Nemáš tušení o krvi mých představ  
Není snad marností závist?

Kořím se práci svých bratří  
Jak oni neumím vykroužit čelo  
Nůž v mých rukou se obrací ostřím  
Vím kde pražilo slunce a kde hubenost let  
Brala se kosodřevinou a tiskla tence  
Cítím i štěpnost tuším jaký tvar  
Vylupuje se z prstenců spí v lůžku dřev  
A přece žasnu nad dílem bratří  
Tisknu rty v touze vdechnout duši  
Celou noc proklečím před tebou marně  
A darmo laskání znají mé prsty  
Chceš-li povím ti o sobě jinou  
Jinou jinými slovy ti povím

A v jitřním šeru se probudí bratři  
I řeknou Stvořil jsem tělo  
Já celou noc jsem je šatil  
Jenom ty neschopný činu  
Prospal jsi noc s mrtvou ženou  
S pouhou podobou krásy  
A v srdcích pohnou se zmije  
A ze slov smekne se slepýš  
Jsou mrtva ňadérka loutky  
Hle jejich poslední rozpuk  
Můj um jí podobu vtělil  
Můj oblék dřevěné tílko  
Choré a plné zjizvených ran  
S rukama prázdnýma zbyl jsi  
Neschopen vdechnout jí duši

I řeknu Stvořil jsi tělo  
A tys mu vystrojil roucho  
Já však noc protrpěl nad ním  
Zkoušeje pravost své lásky

Je tedy marnost tvá láska

Jak ruka nemá se k dílu  
Nadarmo plápolá oheň  
Bdícímu k mdlobě je smutno  
A stěží snuje svůj záměr

Konečně zvrací se na bok  
Poslední představou zmučen  
Panna ne víc než loutka  
Z rukou mu vypadne na zem

1957
