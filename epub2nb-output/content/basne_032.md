---
title: Veliká báseň
contentType: prose
---

<section>

Když jsem usínal  
Byl jsi podobný stromu

Bral jsi mne do větví  
A zpívající ptáci žrali z mé kůže  
To byl nejhedvábnější  
Z mých večerů  
Ó zdržte skalpel  
A ponechte mne mému životu  
Od šera do svítání  
Slyšet brouzdání rosy  
A sdílet unikání lýtek  
Před šalbou jitroceli  
Kdy šavle vniká k srdci stromů  
Derouc dřeň duše

Když jsem se probouzel  
Byl jsi uschován v stromu  
Rozťatý strom  
Téma k veliké básni

</section>
