---
title: Torso
contentType: poetry
---

<section>

Karyatida sama vprostřed ruin  
Dlouhým bezvětřím se zalyká  
Již dlouho nebylo co nésti

Nad hlavou měsíc s oddaností psa  
Couvající měsíc samý roh  
Její oblost září jako úplněk

Jako drsná lekce zašlých tvarů  
(Obloha už není vypouklá)  
Vzácná nádoba z níž voda neuniká

Zabloudilý muž v ní poznává  
Vlastní myšlenku a nábožně ji svírá  
Jako chlapec lesklý kámen v hrsti

Když noc milostná tu sochu obléká  
Její černý gáz je vánku hebčí  
Karyatida tančí vprostřed ruin

Nemá paže a přec objímá  
Nemá nohy a přec uniká  
Po kamení do hor bez opánků

</section>
