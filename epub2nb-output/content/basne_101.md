---
title: Poločas
contentType: prose
---

<section>

Je tu pokoutný den zdechlin  
den ubrouzdaný lížící rosu  
jeho srst v bodlácích se ježí  
v zástěře od krve jak ras  
pod levou lopatkou mi slídí  
jde po srdci jak dítě po hodinkách  
jak kuna po hrdélku ptačím  
Na loď poledne mě bere a převypráví  
mi pohádku o zlaté rybě plotici  
Kupcová na břehu si přepočítává  
v nestoudném klíně moji přehršli  
zkouší ji v zubech tře ji o rukáv  
pahorek olší stojí nehnutě  
ještěrka Kleopatra  
na nahém kameni se vyhřívá

Z dlaně mám vějíř i list fíkový

</section>
