---
contentType: prose
---

## \* \* \*

Řeknou mi: tumáš kolečko a shrab  
podzimní listí! Pokorou opásaný  
(je ve mně křesťan nebo srab  
či abych zadobře byl s Pány?)  
už hrabu — křiknou: A to není všecko!  
Tu basu piv dej na kolečko  
a přebereš ty lahve — většina  
je od koňaků nebo od vína  
I odděluju pracně zpod stolu  
nevratné lahve lahve na zálohu  
Je po svátcích Panstvo se veselilo  
pojídalo domácí klobásy a pilo  
teď je třeba honem zahladit stopy  
z opic opět udělat lidoopy
