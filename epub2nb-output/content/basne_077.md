---
contentType: prose
---

## Stvoření

Z božího ukazováku se onoho dne  
Sesmeklo tělo Kámen zazvonil  
Bujelo bejlí kvetl žitný klas  
Bez ladu přišly první měsíce  
Srpen s vadnoucí chrpou  
Listopad s oharkem luny  
Únor s kostřičkou ptáka  
Květen zelení znaven  
Užaslé vyloup si oči

Každý z nich o svém úplňku  
Tajně už myslil a přál si  
Aby se klenulo jeho carství  
Jenom tělo člověka se bránilo divům  
Ale krev jako míza se pnula k srdci  
Nalila tenkou slupku úst  
Ztékajíc neposkvrnění čela

Jako naráží kra o kry  
Třesklo to setkáním dne s nocí  
Bdící pták vzplanul pochytiv jiskru

První zvuk třeskl o hlušinu skal  
A plachá obloha přistižená jitrem  
Vzlétla k zenitu s odvrácenou tváří  
Jak divá labuť hlavu křídlem klenouc
