---
title: Epika II
contentType: poetry
---

<section>

_Tetě Anně_

Už se schylovalo k jejímu konci  
viděl jsem to na jejich rukou koncem léta  
dozrával oves byly bouřky  
její kočka na půdě poschovávala tři koťata  
aby je neutopila

Ruce měla složené na peřině sotva dýchala  
snad náhlá slabost nebo chřipka  
něco od srdce a náhlé vynechání  
zajetého způsobu života

Tatínek byl kovář říkali jí  
Anička kovářoj — kovadlina  
bušila už při jejím narození  
otec za chudoby jí vykoval boty z plechu  
se zkrvavenýma patama v nich chodila  
kilometry do nejbližší školy  
i ve vánici mladšího bratra nesla na zádech

To co jinde už dávno kvete  
tady opatrně v mrazové kotlině  
teprv na nejistý úrok vypůjčí  
bledému nebi dva tři lístky  
a teprv po velikém smlouvání  
snad jeden kvítek: Jak tu mohla zrát?

Přece ano  
za mužem do Všesulova do cihelny  
nosila jediného chlapce  
zas na ramenou spolu s obědem  
a šlapala tam cihlářskou hlínu  
Tak si zvykla na jeho rostoucí tíhu  
až jí připadal jako nejlehčí  
ze všeho co doposud nesla  
v tomto slzavém údolí:  
Výrostek radost zdárný odmladek  
už živořícího keře  
(jediná sestra — snad to bylo v rodě —  
odešla za Císaře Pána do Rakous  
a provdala se — jak jinak — taky za kováře  
blízko Lince: Jako mladík  
jsem se tam šel poklonit  
k hrobu milovaného skladatele)

V roce čtyřicátém sedmém  
vymodlený jediný syn tety Anny  
z Prahy od závěrečných zkoušek na průmyslovce  
se vracel motorákem domů: Čekala ho  
s upečeným kuřetem s karásky na plotně  
a s pýchou s jakou pokorné matky  
opečovávají nadějný plod svého života

Ale u Rakovníka někdo nepřehodil výhybku  
jejího snu a skutečnosti  
bylo osm mrtvých Její muž  
tam v noci dojel na motorce ukázali mu ho

Bylo tomu už třicet let  
nad postelí jí visel obraz syna a budoucí nevěsty:  
Už se taky dávno provdala  
ale dosud se usmívala plaše a tajuplně  
z té zdi kterou stařenka pomalovávala  
svými představami: Jen že štětkou obtáhla  
skříně postel kredenc a obrázky  
a u stropu štětcem naznačila  
diletantsky v hnědi anebo v zeleni  
nezbytnou linku oddělující  
vetchý strop od podlahy zármutku

Muž se časem oběsil ve stodole

Stále nasazovala na kuřata  
sela mák a macešky synovi na hrob  
a říkala mi když jsem sám na tom nebyl nejlíp:  
Pane Topol uprdněte se na to

Dnes ráno (už to bude dva roky!)  
jsem šel kolem její zahrádky  
dosud jen zpola přehrabané  
novými vlastníky a chalupáři  
prosil jsem Boha aby Básně  
(neboť zrovna rozpuklo jaro)  
jako ty sněženky a bledule  
Galanthus nivalis a Leucoium vernum  
do mého života se vracely  
popaměti kvetoucí její rukou

_Krakovec, 1980_

</section>
