---
title: Záznamy
contentType: poetry
---

<section>

A tehdy  
kdy se už sobě nepodobáme  
a jenom cizí pocely a prsty  
nás obrábějí k svému obrazu —  
všecko je mimo:  
Venku jásot třeskání do obruče výstřely  
dutě prázdně a naléhavě —  
uvnitř je to dům  
ve kterém se po léta nemiluje  
kam jenom v uskřípnutí spánku  
jen zřídka nervózně se vkrádají sny  
stíny života! — když venku  
zatím potoky zurčí  
svítá na volátku vlaštovky  
a svěží osení se vlní  
pod paprsky pod paprsky

Dokud nebylo mělčin  
nořili jsme se potápěli —  
tak nám tanulo na mysli  
slovo hloubka!

Čeřeny byly plné lastur  
otevírali jsme je nedočkavě  
zplozence hlubin! — ale umíralo  
nám všecko pod rukama páchlo  
v sluneční výhni tonuli jsme  
v potu jenž nám po lících stékal  
už jen jako pláč slova hloubka

Tedy zítran —  
neboť dneska dvě židle stůl  
kocovina plný popelník louže vína  
pozdní lítost dávná předsevzetí skoba v hlavě  
opilý Haydn kříž a postel  
ticho za oknem bosé nohy  
znovu závrať pád do spánku  
a zlodějsky rukama se chytat  
stébla naděje — tedy zítra:  
dvě židle stůl — —  
a možná báseň kterou hřeby slov  
už polomrtvou přibíjejí  
na papír na papír

O andělích  
nic nového se už nezdá  
neboť všecko  
v kůži vázáno  
někde odpočívá

A přece jsou to  
andělé andělé  
kteří nás zřídka obletují  
po kterých se marně ohlížíme:  
aby mávli nad námi křídly  
jenom mlha se páří  
v podvečer kolem lucerny

A někdy buší ne křídly ale perutěmi  
bijí nás po hlavě až omámeni  
otvíráme oči a zíráme —  
nejsou nejsou  
jak se v prvopočátku zdáli:  
a tak jsme probuzeni

Někdy noc  
vlhkým čumákem nás očmuchává očuchává  
je prosinec kamna vyhasla na stropě  
jako by se prasklinami podepsal  
něčí žal —  
ach ano tam tam nade mnou  
někdo po mně chodí sem a tam  
chřadnu od jeho nohou  
den po dni rok po roce —  
a srdce bolí popraskává  
jak bere za svůj cizí žal

V čekárně s oknem na peron  
obdélník mezi kosočtverci  
bdím vstoje s bradou pokleslou —  
Prší svítat zapomnělo  
noc umírajíc setrvává  
sama po sobě pozůstalá  
nad rakví drnčí telegraf  
hřbitovem projíždějí vlaky —  
a srdce jako kyvadlo  
živě mi měří mrtvý čas

A přece  
je třeba říci něco o andělích  
kteří nás zřídka obletují  
které my marně vyhlížíme —  
sami nad námi mávli křídly

Ale neřekne se tím  
nic nového nihil novum —  
byli nebyli jsme nejsme  
a jeden skoro zapomenutý verš:  
Těm voní růže kdo k ní přivoní

_28\. prosince 1967_

</section>
