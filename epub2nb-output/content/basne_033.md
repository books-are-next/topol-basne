---
title: Ave
contentType: poetry
---

<section>

Na sta pórů v tvé kůži  
Ale ty celistvější  
Rozpřáhneš přesto náruč

Vloudím se  
V píšťaly tvého dechu  
Abys procitl jistě  
A přivoněl mi routou úst

Tak záhy z nejútlejších stvolů  
Ještě se hmoždíš s plátky květů  
O břitký vzduch až záříš

Samojediný nesu tvou zornici v dlani  
Spálen osmahlou krásou v spěchu  
A vratkou nohou dotýkám se zemí

</section>
