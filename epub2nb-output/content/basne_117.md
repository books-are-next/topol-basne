---
title: ''
contentType: prose
---

## Kruhy pod očima

A nic se neděje

Zima stravuje knot hniloby  
nádoby donedávna planoucí  
hliněně hrnce se zaokrouhlenou vůní  
jsou vyprázdněny  
popelnice rmutu  
čekající zdlouhavě na vír doby  
na posvátný rozptyl  
všeho kalu odpadu zla  
pod okny katedrály

Byl jsem onehdá  
k polednímu dosud malátný  
zkřehlý z řidnoucích vlasů  
jako zakletý kruhy  
které pod očima  
mi opsal nepropustný stesk  
na mši u svatého Víta:

Byla neděle před Vánoci  
neděle zlatá bičovaná  
obžerstvím a ne už božími hody

Starý kanovník  
mluvil k pískovci  
který dosud sál slzy Přemysloven  
krev jejich bratří  
a vlhký dech Karlův  
když v dosud nezastřešené katedrále  
nahlížel Parléřovi  
do projektu středověkého nebe

Mluvil o Josefovi (ten kanovník)  
rozpatlával oprýskanými slovy  
skvostné tahy štětce evangelia  
a zaměňoval Josefa s Ježíšem  
Říkal doslova: I zalekl se Ježíš  
a přijal Marii  
aby se stal pěstounem  
jejího syna jenž byl Emanuel  
to jest: Bůh s námi!

Nic nepomáhalo  
když pak zahřímal: Vzhůru srdce!  
A zimomřivé stařenky  
s rheumatickými koleny  
skřehotaly: Máme je u Pána  
Nebylo to důstojné ani spravedlivé  
když se stařec potýkal s mikrofony  
aby ozvučil slovo boží
