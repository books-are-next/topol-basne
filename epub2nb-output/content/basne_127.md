---
title: '* * *'
contentType: poetry
---

<section>

Co se nechce napřímit  
to se ohýbá  
v kovárně doby:  
jenže není kovářů  
jen kovaříků

Zlé sny se mi o tom zdají  
z nich mě budí  
cizí prsty sahající  
po cizích hrdlech

Když pak zprůsvitní  
jitro chladnoucí pecí života  
pod píšťalkou nového mistra  
modlím se s kameny  
o skývu žvanec živobytí  
když jiný cpe do popelnic  
stehna krůt pecny nadbytku:  
ta nenažranost!

Jenom Bruncvík  
to dosud hlídá  
Marino Cvetajevo!

_Vánoce 1977_

</section>
