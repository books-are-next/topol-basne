---
title: První verš
contentType: prose
---

<section>

_Nemám stání myslím na poesii  
jako by to byla vysněná zem  
ale nechce se mi tam prodlít  
a zvučet jako zpívající fontána  
v parku s vykázanými pěšinami_

_Tak jsem si to jednou zamířil  
přes trávník v Chotkových sadech  
k památníku Julia Zeyera  
poklonit se milovanému poetovi  
seřval mě tam postarší pán  
a zaplatil jsem pokutu byl to Hlídač_

_Nedivil jsem se  
ale taky chci věřit že jsem od Boha  
ne zrovna básník ale Ten a Ten  
který se nebude už opakovat  
a stále čekám na svůj První verš  
(ten od Boha: Paul Valéry)_

_Ne že bych jako Walt Disney  
chtěl mít svůj Disneyland  
se sty hektarů urvaných poušti  
s umělými jezery a vodopády  
s umělým bělochem mučeným umělými Indiány  
s hrochy na elektrický pohon  
s životem na baterku_

</section>
