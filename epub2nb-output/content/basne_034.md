---
title: Věčnost světla
contentType: prose
---

<section>

Máš svíce spánek bezpečí svou mdlobu  
Ale do mých představ se probouzíš  
Probouzíš se světlo do mých představ  
Ó hlasitá svíce k níž se blíží  
Kostelník modloslužbičkář  
Aby tě zhasil

Za malé kapesné rád poodstoupí  
Slyší andělíčky sladce cinkat  
Koleny těžce drtí dlažbu  
Hlava však vzdorně vzpírá  
Sněhobílého orla stáří  
Jenž bije v ramenou svou kořist

Tak znovu vzdoruješ tmě a tísni  
Chrám supí hvízdá požirač nocí

Zbožný přispěchal vyhnat ďábla  
Ale Bůh sotva někdy vstoupil  
Zamiloval si nehostinné kouty

Na prahu modře  
A bílé nic z kterého kdysi tvořil  
Kouři kadidel poslal  
Ztrestat pýchu stvořených věcí

Peníz proti slunečnímu paprsku blýská zuby  
Dva břichatí se dlouze objímají  
A srdce nedotkne se srdcí  
Jiným jde vstříc rapír nezemských očí  
Aby zavedl hojnost touhy  
Do zpustlých zahrad z kterých houfně vzlétá  
Milostných křídel stín

Rozkotal zemi jsoucím štěstím  
Vyvrhnul nespokojenost jež nezná  
Své meze svoje kořeny svůj zánik  
A jako kukačka divý přelétavý pták  
Vložil do lidských hnízd zlé tuchy  
Které se sice jejich mlékem sytí  
Hryžou však nepovědomými hlasy  
Sípou nejsouce z nich

Kostelník modloslužbičkář  
Jehož řemeslu je přislíbeno  
Radostné vykoupení  
Už k chvíli přičítává chvíli

Až se probudíš ze sna  
Svého bezpečí své mdloby  
Zlatý plápol se lehýnce smekne s tváří  
Bledá pohaslá svíce  
Knot duše zprahly troud  
S mučivým zapomněním světla

A stařec poslední chvíli  
Jak pískle vypadlé z hnízda  
Svírá v kostnatých prstech

Vzbuď se

</section>
