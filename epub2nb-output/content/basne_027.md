---
title: Krutost
contentType: poetry
---

<section>

## I

I pod nejhebčí duší  
Vlčí tesák se viklá  
Rozdírá krvavou pruhou  
Bělostné břicho něhy  
Zasévá protimluv  
Nabádá k vilnosti a zradu chystá  
Vtiská do lidských vzdechů  
Kluzkou zvířecí stopu  
A není studně dosti hluboké  
Aby mu sahala až ke rtům

## II

Je-li některý z nich krutý

Krutost asi vrhají křehké blány  
Krutost prosakuje jimi  
Podobna měchýřkům příliš úzkých ryb  
Proplouvajících štěrbinami  
Za klamem světla

A průduchy vod  
Pak zraňuji něžné stvoly trávy  
Ostrou hřbetní ploutví  
V rákosy vbodávají  
Bělmo svých stop

Proti krutosti žádné  
Obrany není

</section>
