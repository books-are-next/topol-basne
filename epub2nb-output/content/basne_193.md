---
contentType: prose
---

## Poříčí

Měl jsem za to že to je Sázava  
řeka mého života  
ale byla to Léthé

Zapomnění?

Je tam dosud v poli kaplička  
a viditelně překáží  
traktorům v lánu obilí  
(v kterém jsme se — jak je to dávno? —  
zběsile milovali!)  
a přece ji oborávají  
a nikdo si až dosud netroufal  
řečeno stručně: sejmout ji a konec

Jako by tam stálo znamení  
s výstrahou: poškození se trestá

Ještě v minulém století  
(říkala mi moje babička)  
se tam vyorávaly kosti a meče  
chabé pařáty dávné bitvy:  
Roku čtrnáctset dvacet tam bojoval Žižka  
s katolickými pány

Je to dávno

Ale nad krví jednou prolitou  
je těžko jen zakrákorat  
nedá se vybagrovat  
ani se nad ní nedá prásknout bičem

Buď to je právě v tom

Anebo to už není v ničem
