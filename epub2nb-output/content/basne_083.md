---
title: Srpnový průvod
contentType: prose
---

<section>

Slyš poníky z žlutých lesů ržát  
a trilobity z fialových skal!

Ti z dilůvia budoucího  
jdou v imitaci kůže,  
na bedrech červánkový nach,  
s napodobením úsměvu,  
který je zakolíčkován  
v tváři jak brokát. Jdou,  
jeden slon siamský a jeden levhart,  
pod vrabčím hejnem vykračují si  
a trombón po hřbetě jim tančí  
vzpomínkou na operu:  
zlatě žíhaný vlk zhlt pastorálu  
a měděná Alcesta mezi velbloudy  
smutní jak poslední vosa. Jdou,  
bílý prs prsty dmou  
pro mléko oázy a pak  
druh růžový je hnus  
a vábí tureckými slovy:  
z koupelen vůně ženy nesou  
na mastných ošatkách,  
do kyčlí korálky je bijí  
a na roubení maurské studny  
z liány bič zas honí káču. Jdou,  
ti z dilůvia budoucího,  
lidé v igelitu jdou,  
až první spatří (zní to kovbojsky)  
hospodu na dostřel!

Přišel hospodský  
a z pestrých žárovek jim počal  
strojit letních zákoutí kýč,  
paní od výčepu šampaňské písně  
metá do vzduchu a mne si černou hlavu  
v blahu přestávky jak šafrán.  
Večer nejslovutnější ze všech  
prchá podobou slona  
a kdo na hřbetě sedí,  
ten tajemství zří jak plakát,  
jak plakat,  
tak plakat slon jenom smí.

</section>
