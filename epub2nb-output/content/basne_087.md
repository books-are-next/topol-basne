---
contentType: prose
---

## Řemeslo

Pozbude podoby když vstoupí:  
divá žena nezvaný host skládá  
igelitovou pláštěnku proti dešti  
hází mi slova jako psu:  
dělej pochop jsem tu!

V této hodině noční  
v klobouku ze sovího peří  
v střevících z myší kůže  
halelujah jí na rtech visí  
až o strop bije kaditelnicí  
líbezných promluv zanadává si  
k modlitbě dlaně vyvrací  
až popleskává stehna andělíčků  
Jde vraždit (spáso!) hlavu umluví

Vábivé oči roubí nach  
zpod nehtu srší rujná jiskra  
v žíně stele tělo jak pachtýř  
z labutí peří z labutí peří  
její vznosný dech rozfoukává

Milenci třesou nejvyššími stromy  
chtiví jablko střást  
není kam by usedl zlatý pták  
přenocující v nejvyšším kmeni
